## 5 порад для пошуку себе з книги ''Ніколи-небудь'' Олени Рєзанової

**1. Шукайте те, що вам цікаво**

_«Я серйозний професіонал, я не хобі обираю, а справу життя. Чому мені обов’язково має бути цікаво? Я не маю на меті себе розважити, у мене більш масштабна задача»._  

_Дуже Серйозний Професіонал_

Що ж таке «цікаво» і чи насправді інтерес до роботи має велике значення? Олена у книзі називає цікавістю стан енергообміну зі своєю роботою — коли ви викладаєтесь на повну, а у відповідь ще й отримуєте заряд енергії.

Головна причина, чому вам має бути цікаво, у тому, що **інтерес**, за словами Олени, — **це професійний каталізатор**. Якщо ви захоплені якоюсь темою, то готові «варитися» у ній безлімітно без збитків для своєї продуктивності, ще й із задоволенням. **Ті ж 10 тисяч годин, які потрібні, щоб стати експертом у будь-чому, пролетять набагато швидше, якщо ви зацікавлені у роботі.** Крім того, непідробний інтерес не дозволить вам кинути справу у кризовий період.

**2. Не поспішайте спалювати мости**

Як кар’єрна стратегиня, Олена часто стикається із запитами на пошук покликання і відзначає, что люди зазвичай шукають себе якомога далі від того місця, де себе втратили. Це можна зрозуміти: якщо вам усе набридло, ви хочете опинитися подалі від того, що вам набридло.

Але Олена переконана, що й там, де все, здавалося б, перегоріло, ще можна знайти щось, що викликає цікавість. Тому не варто кардинально відмовлятися від того, що ви робите зараз — краще спробуйте подивитися на свою роботу під іншим кутом.

**Крок №1**. Дослідіть звичну для вас тему так, ніби ви у ній новачок: що зараз відбувається у сфері — які події, тренди, хто в ній лідери думок тощо. Можливо, ви виявите для себе нову нішу, яку раніше просто не помічали.  

**Крок №2**. Спробуйте застосувати свої навички та знання сфери поза робочим контекстом та у новому форматі: проведіть тренінг, запустіть власний проєкт, допоможіть комусь. Може виявитись, що вам набридла не сама робота, а її рутинний формат.

**3. Не плануйте надовго**

На думку Олени, класичний план — детальний, з переліком кроків від «знайти себе» до «стати суперпрофесіоналом у новій сфері» — це один із найімовірніших способів… не зробити у результаті взагалі нічого.

Такі дерев’яні, як називає їх Олена, плани ризикують не пройти перевірку реальністю — з перших же кроків ви почнете отримувати інформацію, якою не володіли у момент планування, тому все піде не так і вам захочеться здатися.  

Для першого етапу не підходять довгострокові цілі. Тут потрібно якомога скоріше почати діяти — пробувати, змінювати напрямок і знову пробувати. У випадку пошуку себе вам потрібен відкритий план — на найближчі 1-2 місяці максимум і при цьому достатньо гнучкий, щоб ви могли його коригувати за потреби.

**4. Зарядіть свою батарейку**

У практиці Олени траплялося багато випадків, коли людина ніби й напрямок обрала правильно, і план має, і можливості під рукою — а діло не йде. Іноді у нас просто немає сил, щоб рухатись — хай і до чогось нового й прекрасного. Коли ви у режимі сівшої батарейки, вам може не вистачити ресурсу навіть на перший крок.

У книзі Олена пропонує простий спосіб визначити, чи дійсно ви виснажені, чи вам просто лінь. Зверніть увагу, як ви проводите вихідні. Якщо у цей період ви ніби «прокидаєтесь» і активно проводите час — отже, справа не у батарейці, вона заряджена.Але якщо ви і на вихідних не можете змусити себе зробити хоч щось — вам потрібно терміново відновити ресурси.  

**4 безпрограшних варіанти підзарядки від Олени Рєзанової:**

- подорожі у нові місця;
- активність і рух у будь-якій формі;
- паузи протягом дня;
- інформаційний детокс (відключення від засобів зв’язку зі світом).

**5. Де знайти гроші на пошук себе?**

У ситуації зміни кар’єрної траєкторії питання грошей майже завжди стоїть дуже гостро. Під час перехідного періоду — коли ви залишили попередню роботу, але ще не закріпилися у новій сфері — ви навряд чи будете заробляти, як раніше. І до цього варто бути готовим.

Але й тут є варіанти. Олена пропонує два шляхи фінансування для тих, хто змінює кар’єру і відправляється на пошуки себе.

**Злітна смуга**. Це коли у вас є заощадження, на які ви й живете, поки не досягнете успіху у новій професії / посаді. Це варіант для тих, хто потурбувався про фінансову подушку безпеки і може дозволити собі одразу ж з головою зануритись у нову сферу.

Недолік такого варіанту — злітна смуга рано чи пізно закінчується. Щоб «відірватись від землі», вам потрібно або почати достатньо заробляти на новій посаді, або тимчасово повернутися до старої — необов’язково буквально, можна просто запропонувати комусь свої послуги на фрилансі або для якогось проєкту, щоб підзаробити.    

**Варіант Ейнштейна, або Інкубатор**. Впродовж 7 років, поки Ейнштейн публікував свої наукові роботи, що стали згодом революційними, він щодня ходив на звичайну 8-годинну офісну роботу у патентному бюро. Отже, виявляється, можна не кидати усе і при цьому працювати у новому для себе напрямку.

Для цього вам потрібно влаштуватися на роботу «для грошей». Що це таке — це не робота вашої мрії, але за неї нормально платять і вона лишає вам достатньо часу та енергії для пошуків себе або перших кроків у новій професії. Цей варіант допоможе уникнути стресу — ви не будете постійно переживати, що ще не почали заробляти, а відкладені гроші вже закінчуються. Ну і раптом щось піде не так — це не вплине на вашу стабільність.      

*************************************************************************************

#Текст #Факти #Цитати
[[130 основных идей из 10 книг, которые нужно прочитать]]
[[Даниэль Канеман - Думай медленно Решай быстро]]

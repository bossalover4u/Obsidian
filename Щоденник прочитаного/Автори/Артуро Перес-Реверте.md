![[Артуро Перес-Реверте.jpg|200]]

**Артуро Перес-Реверте** (нар. [25 листопада](https://uk.wikipedia.org/wiki/25_листопада) [1951](https://uk.wikipedia.org/wiki/1951) в [Картахені](https://uk.wikipedia.org/wiki/Картахена_(Іспанія))) – [іспанський](https://uk.wikipedia.org/wiki/Іспанія) романіст i [журналіст](https://uk.wikipedia.org/wiki/Журналіст), член [Королівської академії іспанської мови](https://uk.wikipedia.org/wiki/Королівська_академія_іспанської_мови) з 2003 року. Протягом багатьох років як кореспондент іспанської теле-радіокорпорації [RTVE](https://uk.wikipedia.org/wiki/RTVE) висвітлював військові конфлікти у багатьох країнах.

## Біографія

Артуро Перес-Реверте походить з південної [Іспанії](https://uk.wikipedia.org/wiki/Іспанія), народився у місті [Картахена](https://uk.wikipedia.org/wiki/Картахена_(Іспанія)). З раннього дитинства захоплювався літературою. Маючи бібліотеку у  кілька тисяч книжок, залишену у спадок від діда, мав змогу читати книги  різних літературних жанрів, але найбільше цікавився пригодницькою  класикою. Його найулюбленішими авторами дитинства були [Олександр Дюма](https://uk.wikipedia.org/wiki/Олександр_Дюма), [Джозеф Конрад](https://uk.wikipedia.org/wiki/Джозеф_Конрад) та [Роберт Луїс Стівенсон](https://uk.wikipedia.org/wiki/Роберт_Луїс_Стівенсон).

Після закінчення ліцею навчався на напрямках [політологія](https://uk.wikipedia.org/wiki/Політологія) i [журналістика](https://uk.wikipedia.org/wiki/Журналістика), спеціалізувався на збройних конфліктах. Кар'єру журналіста розпочав 1973 року у [мадридському](https://uk.wikipedia.org/wiki/Мадрид) журналі «Pueblo», де пропрацював 12 років, а наступні 9 років присвятив створенню інформаційного сервісу в іспанському телебаченні.

Протягом 21 року (1973—1994) як кореспондент, що висвітлює  збройні конфлікти, побував у багатьох гарячих точках. В час війни він  бував у таких країнах: на [Кіпрі](https://uk.wikipedia.org/wiki/Кіпр), в [Лівані](https://uk.wikipedia.org/wiki/Ліван), в [Еритреї](https://uk.wikipedia.org/wiki/Еритрея),  [Сахарі](https://uk.wikipedia.org/wiki/Сахара) (1975), на [Мальдівах](https://uk.wikipedia.org/wiki/Мальдіви), в [Сальвадорі](https://uk.wikipedia.org/wiki/Сальвадор), [Нікарагуа](https://uk.wikipedia.org/wiki/Нікарагуа), [Чаді](https://uk.wikipedia.org/wiki/Чад), [Лівії](https://uk.wikipedia.org/wiki/Лівія), [Судані](https://uk.wikipedia.org/wiki/Судан), [Мозамбіці](https://uk.wikipedia.org/wiki/Мозамбік), [Анголі](https://uk.wikipedia.org/wiki/Ангола), [Тунісі](https://uk.wikipedia.org/wiki/Туніс), [Румунії](https://uk.wikipedia.org/wiki/Румунія) (1989—1990), [Перській затоці](https://uk.wikipedia.org/wiki/Перська_затока) (1990—1991), [Хорватії](https://uk.wikipedia.org/wiki/Хорватія) (1991) i [Боснії та Герцоговині](https://uk.wikipedia.org/wiki/Боснія_та_Герцоговина) ([1992](https://uk.wikipedia.org/wiki/1992)—[1994](https://uk.wikipedia.org/wiki/1994)).

У 90-х роках Артуро вів радіопередачу «*La ley de la calle*» (*Право вулиці*), яка близько 5 років виходила у нічні години іспанського національного  радіо. Гості передачі переважно спілкувались на теми права та  злочинності. При спробі дирекції змінити час виходу у ефір Реверте  певний час противився цьому, а далі покинув радіо.

У 1993 році Реверте брав участь у створенні репортажів для одного з реаліті шоу, які набули у цей час великої популярності у Іспанії. У  1995 році Артуро завершує кар'єру журналіста і більшість свого часу  присвячує літературі. З 1991 року і по сьогодні він веде колонку в  «*El Semanal*», тижневому додатку до багатьох іспанських газет та журналів.

На сьогоднішній день Перес-Реверте є автором 22-х романів.  Деякі з його творів стали сюжетами для кіно, в тому числі «Вчитель  фехтування» (*El maestro de esgrima)*, «Фламандська дошка» (*La tabla de Flandes)* і «Клуб Дюма» (*El club Dumas).* У 2006 році з'явився кінофільм [«Капітан Алатрісте»](https://uk.wikipedia.org/wiki/Капітан_Алатрісте) (*Alatriste*)  Августіна Діаса Янеса (Agustín Díaz Yanes), сюжет якого базується на романах про Капітана Алатрісте (*El capitán Alatriste*). У 2007 році вийшов фільм «Карта небесної сфери» (*La carta esférica)* режисера Іманола Урібе (Imanol Uribe).
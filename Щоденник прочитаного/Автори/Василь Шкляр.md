![[Василь Шкляр.jpg|300]]

**Васи́ль Микола́йович Шкляр** (нар. [10 червня](https://uk.wikipedia.org/wiki/10_червня) [1951](https://uk.wikipedia.org/wiki/1951), с. [Ганжалівка](https://uk.wikipedia.org/wiki/Ганжалівка) [Лисянського району](https://uk.wikipedia.org/wiki/Лисянський_район) [Черкаської області](https://uk.wikipedia.org/wiki/Черкаська_область)) — український [письменник](https://uk.wikipedia.org/wiki/Письменник), [політично-громадський діяч](https://uk.wikipedia.org/wiki/Громадський_діяч). Один із найвідоміших і найбільш читаних сучасних українських  письменників. Деякі літературні оглядачі називають його «містиком»,  «літературним велетнем» та «батьком українського [бестселера»](https://uk.wikipedia.org/wiki/Бестселер). Роботи Шкляра перекладено англійською, болгарською, вірменською, шведською, словацькою, російською мовами тощо.

Рішенням [Комітету з Національної премії України ім. Т.Шевченка](https://uk.wikipedia.org/wiki/Комітет_з_Національної_премії_України_імені_Тараса_Шевченка) Шкляр був визнаний [лауреатом](https://uk.wikipedia.org/wiki/Лауреат) [Шевченківської премії 2011 року](https://uk.wikipedia.org/wiki/Національна_премія_України_імені_Тараса_Шевченка_—_лауреати_2011_року), але письменник відмовився її отримати у знак протесту проти перебування на посаді [Міністра освіти України](https://uk.wikipedia.org/wiki/Міністр_освіти_України) одіозного [українофоба](https://uk.wikipedia.org/wiki/Українофоб) [Дмитра Табачника](https://uk.wikipedia.org/wiki/Табачник_Дмитро_Володимирович).
## Життєпис

### Ранні роки та освіта

Василь Шкляр народився в селі [Ганжалівка](https://uk.wikipedia.org/wiki/Ганжалівка) [Лисянського району](https://uk.wikipedia.org/wiki/Лисянський_район) на Черкащині, де й пішов до початкової школи. Пізніше родина переїхала до міста [Звенигородки](https://uk.wikipedia.org/wiki/Звенигородка), де Василь Шкляр закінчив 10-річну школу зі срібною медаллю (1968), а відтак вступив на філологічний факультет [Київського університету](https://uk.wikipedia.org/wiki/Київський_університет). На другому році навчання, Шкляра хотіли вигнати з університету за те, що під час трудового семестру в [колгоспі](https://uk.wikipedia.org/wiki/Колгосп), він бавився бомбою, але йому вдалося уникнути відрахування шляхом  тимчасового переїзду у Вірменію, куди він поїхав, аби навчатися за  студентським обміном в [Єреванському університеті](https://uk.wikipedia.org/wiki/Єреванський_державний_університет). Згодом Шкляр згадає цей випадок зі свого життя у своїй ранній повісті  «Стороною дощик іде». У Єреванському університеті Шкляр студіював  вірменську мову й літературу аж до 1972 року і, за власним зізнанням,  зміг добре вивчити вірменську мову вже за 2 місяці. Згодом Шкляр тепло згадуватиме свій вірменський період, називаючи його «яскравою сторінкою в [його] житті.» Після повернення в Україну Шкляр у 1973-му році закінчив навчання у [Київському університеті](https://uk.wikipedia.org/wiki/Київський_університет).

### Журналістська та літературна кар'єра

Після закінчення університету, Шкляр почав працювати журналістом. Паралельно з журналістською роботою пише свої перші літературні праці, зокрема, у  1970-1980-х роках вийшли друком його перші дорослі збірки повістей та  оповідань: «Перший сніг» (1977), «Де твій Остап, Соломіє?» (1979) та «Живиця» (1982). У 1978 році став членом [Спілки письменників України](https://uk.wikipedia.org/wiki/Спілка_письменників_України). У цей період виходять численні дитячі оповідання та книги Шкляра,  зокрема, дитячі збірки «Шовкова нитка» (1976), «Черешня в житі» (1983)  та «Шовковий дощик» (1984). Перші романи письменника, що з'явилися у  1986 році («Праліс: Тінь сови») та 1989 році («Ностальгія»), не здобули  хоч якогось розголосу та були практично не помічені літературними  критиками та звичайними читачами. Так, академічна «Історія української  літератури ХХ століття» (1998) не називає жодного твору Шкляра, а його  самого дуже побіжно згадує як літератора-початківця зі схожою на Григора Тютюнника стилістикою та як представника «хвилі [літературних]  новобранців 70-х — початку 80-х»; альтернативна «Мала українська  енциклопедія актуальної літератури» (1998) не згадує Шкляра взагалі.

У період з [1988](https://uk.wikipedia.org/wiki/1988) по [1998](https://uk.wikipedia.org/wiki/1998) роки Шкляр займався політичною журналістикою, бував у «гарячих точках». Цей досвід, зокрема, подробиці операції з врятування дружини Алли та родини [генерала Дудаєва](https://uk.wikipedia.org/wiki/Дудаєв_Джохар_Мусаєвич) після його загибелі, Шкляр згодом відтворив у романі [«Елементал»](https://uk.wikipedia.org/wiki/Елементал) ([2001](https://uk.wikipedia.org/wiki/2001)).

Популярність як письменника прийшла лише у 1999 році з виходом [роману](https://uk.wikipedia.org/wiki/Роман_(жанр)) [«Ключ»](https://uk.wikipedia.org/wiki/Ключ_(роман)), який зібрав низку нагород та був неодноразово перевиданий у  різноманітних українських видавництвах. Це був перший твір автора після  тривалої паузи — з початку [1990](https://uk.wikipedia.org/wiki/1990) років. Сам Шкляр пояснив таку тривалу паузу «зміною епох». Шкляр розпочав написання роману ще [1998](https://uk.wikipedia.org/wiki/1998) року, перебуваючи у лікарні, куди він потрапив зі смертельним [діагнозом](https://uk.wikipedia.org/wiki/Діагноз) на [лептоспіроз](https://uk.wikipedia.org/wiki/Лептоспіроз).

У 1999 році Шкляр став членом новоствореної [Асоціації українських письменників](https://uk.wikipedia.org/wiki/Асоціація_українських_письменників). У [2000](https://uk.wikipedia.org/wiki/2000)–[2004](https://uk.wikipedia.org/wiki/2004) роках Шкляр працює головним [редактором](https://uk.wikipedia.org/wiki/Редактор) [видавництва «Дніпро»](https://uk.wikipedia.org/wiki/Дніпро_(видавництво)), куди він пішов задля покращення стану видавництва.[[16\]](https://uk.wikipedia.org/wiki/Шкляр_Василь_Миколайович#cite_note-gazeta.ua-18) У 2009 році виходить найвідоміший роман письменника [«Залишенець. Чорний ворон»](https://uk.wikipedia.org/wiki/Залишенець._Чорний_ворон) одночасно у двох видавництвах — київському, [«Ярославів вал»](https://uk.wikipedia.org/wiki/Ярославів_Вал_(видавництво)), та харківському, [«Клуб сімейного дозвілля»](https://uk.wikipedia.org/wiki/Клуб_сімейного_дозвілля). За цей роман у 2011 році [Комітет з Національної премії України ім. Т. Шевченка](https://uk.wikipedia.org/wiki/Комітет_з_Національної_премії_України_імені_Тараса_Шевченка) визнав Шкляра [лауреатом премії](https://uk.wikipedia.org/wiki/Національна_премія_України_імені_Тараса_Шевченка_—_лауреати_2011_року),[[3\]](https://uk.wikipedia.org/wiki/Шкляр_Василь_Миколайович#cite_note-shevk_2011-4) але письменник відмовився її отримати на знак протесту проти  перебування на посаді Міністра освіти України одіозного українофоба [Дмитра Табачника](https://uk.wikipedia.org/wiki/Табачник_Дмитро_Володимирович).

У 2011 році Шкляр увійшов до складу журі літературного конкурсу [«Юне слово»](https://uk.wikipedia.org/wiki/Літературний_конкурс_«Юне_Слово»). Наприкінці 2011 року Шкляр також створив Міжнародну благодійну  організацію «Фонд Василя Шкляра „Холодноярська Республіка“», основною  метою якого було отримати фінансування на виробництво повнометражної [екранізації роману «Залишенець. Чорний Ворон»](https://uk.wikipedia.org/wiki/Залишенець._Чорний_ворон_(фільм)).

### Політична кар'єра

У [1991](https://uk.wikipedia.org/wiki/1991) Шкляр став членом Проводу та прессекретарем [Української республіканської партії](https://uk.wikipedia.org/wiki/Українська_республіканська_партія) (УРП) і пробув у лавах цієї партії до [1998](https://uk.wikipedia.org/wiki/1998) року. У березні [1998](https://uk.wikipedia.org/wiki/1998) був кандидатом в народні депутати України від виборчого блоку [«Національний фронт»](https://uk.wikipedia.org/w/index.php?title=Національний_фронт_(Україна)&action=edit&redlink=1).

У вересні 2015 року Шкляр знову спробував себе в українській політиці, увійшовши до проводу новоствореної партії [УКРОП](https://uk.wikipedia.org/wiki/УКРОП_(політична_партія)) і пробув у лавах цієї партії аж до її закриття 2020 року.

## Бібліографія

До літературного доробку автора належать наступні твори:

- Романи

- [Сніг](https://uk.wikipedia.org/w/index.php?title=Сніг_(роман_Василя_Шкляра)&action=edit&redlink=1) ([1974](https://uk.wikipedia.org/wiki/1974)) вперше надруковано окремим виданням у збірці: Перший сніг (1977)
- [Хто твій Остап, Соломіє?](https://uk.wikipedia.org/w/index.php?title=Хто_твій_Остап,_Соломіє%3F&action=edit&redlink=1) ([1977](https://uk.wikipedia.org/wiki/1977)), вперше надруковано окремим виданням у збірці: Перший сніг (1977)
- Праліс: Тінь сови  (1986)
  - у перекладі російською вперше надруковано під назвою [Тінь сови](https://uk.wikipedia.org/w/index.php?title=Тінь_сови&action=edit&redlink=1) ([1990](https://uk.wikipedia.org/wiki/1990))
  - передрук під назвою [Тінь сови: Там де живе душа](https://uk.wikipedia.org/w/index.php?title=Тінь_сови:_Там_де_живе_душа&action=edit&redlink=1) ([2014](https://uk.wikipedia.org/wiki/2014))
- Ностальгія  (1989)
  - передрук під назвою [Ностальгія: Що ти знайдеш у минулому - силу чи згубу?](https://uk.wikipedia.org/w/index.php?title=Ностальгія:_Що_ти_знайдеш_у_минулому_-_силу_чи_згубу%3F&action=edit&redlink=1) ([2014](https://uk.wikipedia.org/wiki/2014))
  - передрук під назвою [Спів Божої пташки](https://uk.wikipedia.org/w/index.php?title=Спів_Божої_пташки&action=edit&redlink=1) ([2021](https://uk.wikipedia.org/wiki/2021))
- [Ключ](https://uk.wikipedia.org/wiki/Ключ_(роман)) ([1999](https://uk.wikipedia.org/wiki/1999))
- Елементал  (2001)
  - передрук під назвою [Самотній вовк](https://uk.wikipedia.org/wiki/Самотній_вовк) ([2018](https://uk.wikipedia.org/wiki/2018))
- Кров кажана  (2003)
  - передрук під назвою [Нікуб: Кров кажана](https://uk.wikipedia.org/w/index.php?title=Нікуб:_Кров_кажана&action=edit&redlink=1) ([2010](https://uk.wikipedia.org/wiki/2010))
- Залишенець. Чорний ворон  (2009)
  - вперше надруковано під двома різними назвами: видавництво [КСД](https://uk.wikipedia.org/wiki/КСД) під назвою «Залишинець» (2009),та видавництво [Ярославів вал](https://uk.wikipedia.org/wiki/Ярославів_Вал_(видавництво)) під назвою «Чорний ворон» (2009)
- [Маруся](https://uk.wikipedia.org/wiki/Маруся_(роман)) ([2014](https://uk.wikipedia.org/wiki/2014))
- [Чорне сонце](https://uk.wikipedia.org/wiki/Чорне_сонце_(дума)): збірка ([2015](https://uk.wikipedia.org/wiki/2015))
- [Троща](https://uk.wikipedia.org/wiki/Троща_(роман)) ([2017](https://uk.wikipedia.org/wiki/2017))
- [Характерник](https://uk.wikipedia.org/wiki/Характерник_(роман)) ([2019](https://uk.wikipedia.org/wiki/2019))

- Оповідання, збірки короткої прози (фікшн)

- [Де твій Остап, Соломіє?](https://uk.wikipedia.org/w/index.php?title=Де_твій_Остап,_Соломіє%3F&action=edit&redlink=1) ([1979](https://uk.wikipedia.org/wiki/1979))
- [Живиця](https://uk.wikipedia.org/w/index.php?title=Живиця_(роман)&action=edit&redlink=1) ([1982](https://uk.wikipedia.org/wiki/1982))
- [Турецька нічия](https://uk.wikipedia.org/w/index.php?title=Турецька_нічия_(оповідання)&action=edit&redlink=1) ([1982](https://uk.wikipedia.org/wiki/1982)).
- [Стороною дощик іде](https://uk.wikipedia.org/w/index.php?title=Стороною_дощик_іде&action=edit&redlink=1) ([1983](https://uk.wikipedia.org/wiki/1983))
- [Борг](https://uk.wikipedia.org/w/index.php?title=Борг_(оповідання)&action=edit&redlink=1) ([1983](https://uk.wikipedia.org/wiki/1983)).
- [Крук-птаха нетутешня](https://uk.wikipedia.org/w/index.php?title=Крук-птаха_нетутешня&action=edit&redlink=1) ([1985](https://uk.wikipedia.org/wiki/1985)).
- [Високі гори у Ялті](https://uk.wikipedia.org/w/index.php?title=Високі_гори_у_Ялті&action=edit&redlink=1) ([1988](https://uk.wikipedia.org/wiki/1988))
- [Треба спитати у Бога](https://uk.wikipedia.org/w/index.php?title=Треба_спитати_у_Бога&action=edit&redlink=1) ([2019](https://uk.wikipedia.org/wiki/2019))

- Збірки прози (нон-фікшн)

- Під ключем журавлиним: документальна повість ([1985](https://uk.wikipedia.org/wiki/1985))
- Вогонь Чорнобиля / Fire of Chornobyl: книга мужності й болю; літопис Чорнобильської трагедії у документах, фактах та свідченнях самовидців ([1998](https://uk.wikipedia.org/wiki/1998))

- Дитячі оповідання, книги

Автор дитячих книжок: «Шовкова нитка», «Черешня в житі», «Шовковий дощик» тощо.

- [Шовкова нитка](https://uk.wikipedia.org/w/index.php?title=Шовкова_нитка&action=edit&redlink=1) ([1976](https://uk.wikipedia.org/wiki/1976))
- [Черешня в житі](https://uk.wikipedia.org/w/index.php?title=Черешня_в_житі&action=edit&redlink=1) ([1983](https://uk.wikipedia.org/wiki/1983))
- [Шовковий дощик](https://uk.wikipedia.org/w/index.php?title=Шовковий_дощик&action=edit&redlink=1) ([1984](https://uk.wikipedia.org/wiki/1984))
- [Хорошого потрошку](https://uk.wikipedia.org/w/index.php?title=Хорошого_потрошку&action=edit&redlink=1) ([1987](https://uk.wikipedia.org/wiki/1987))
- [Песик Гав, соловейко, джміль і два жолуді](https://uk.wikipedia.org/w/index.php?title=Песик_Гав,_соловейко,_джміль_і_два_жолуді&action=edit&redlink=1) / Woofy the Dog, a Hightingale, a Bumblebee, and two Acorns ([2016](https://uk.wikipedia.org/wiki/2016))
- [Помста Баби Яги](https://uk.wikipedia.org/w/index.php?title=Помста_Баби_Яги&action=edit&redlink=1) / Baba Yaga's Revenge ([2017](https://uk.wikipedia.org/wiki/2017))

- Переклади автора

Перші українські переклади Шкляра — це переклади класиків вірменської літератури Акселя Бакунца, Амо Сагіяна, Вагана Давтяна, Вахтанга  Ананяна тощо. У пізніші роки чималого розголосу отримали Шкляреві переклади  українською таких романів, як «Декамерон» Бокаччо, «Тарас Бульба» Гоголя (за першим виданням 1835 року) тощо.

*Переклади-інтерпретації:*

- [Микола Гоголь](https://uk.wikipedia.org/wiki/Микола_Гоголь). *Репетиція сатани (прозова версія комедії Миколи Гоголя [«Ревізор»](https://uk.wikipedia.org/wiki/Ревізор_(комедія)))*. Переклад-інтерпретація з російської: Василь Шкляр. 2006 (рік написання; твір так і не був виданий)
- [Джованні Боккаччо](https://uk.wikipedia.org/wiki/Джованні_Боккаччо). *Декамерон (30 зі 100 оповідок)*. Переклад-інтерпретація з італійської: [Василь Шкляр](https://uk.wikipedia.org/wiki/Василь_Шкляр);  [Київ](https://uk.wikipedia.org/wiki/Київ): Дніпро, [2006](https://uk.wikipedia.org/wiki/2006). 104 с. іл. [ISBN 966-578-161-8](https://uk.wikipedia.org/wiki/Спеціальна:Джерела_книг/9665781618) (текст паралельно укр. та італ.)

[[Василь Шкляр - Чорний ворон. Залишенець]] [[Василь Шкляр - Ключ]]
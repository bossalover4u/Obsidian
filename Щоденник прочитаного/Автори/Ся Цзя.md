![[Ся Цзя.jpg|300]]

**Ван Яо** ([кит.](https://uk.wikipedia.org/wiki/Китайська_мова): 王瑶), нар. червень 1984, відома під псевдонімом **Ся Цзя** ([кит.](https://uk.wikipedia.org/wiki/Китайська_мова): 夏笳) — китайська письменниця, автор творів у жанрах [наукова фантастика](https://uk.wikipedia.org/wiki/Наукова_фантастика) та [фентезі](https://uk.wikipedia.org/wiki/Фентезі).

Ся Цзя лауреат багатьох національних китайських [премій «Туманність»](https://uk.wikipedia.org/wiki/Премія_«Туманність») ([кит.](https://uk.wikipedia.org/wiki/Китайська_мова): 科學幻想) і [«Галактика»](https://uk.wikipedia.org/wiki/Премія_«Галактика») ([кит.](https://uk.wikipedia.org/wiki/Китайська_мова): 银河奖) в галузі наукової фантастики. Численні оповідання Ся Цзя перекладені  англійською, японською, польською, чеською та італійською мовами і  публікувалися у журналах *[Nature](https://uk.wikipedia.org/wiki/Nature)*[[1\]](https://uk.wikipedia.org/wiki/Ся_Цзя#cite_note-1), *Clarkesworld*, *Years best SF*, *SF Magazine*.

## Біографія і творчість

Ван Яо народилася 1984 року в китайському місті [Сіань](https://uk.wikipedia.org/wiki/Сіань), [провінція Шеньсі](https://uk.wikipedia.org/wiki/Шеньсі). 2002 року вона вступила на фізичний факультет [Пекінського університету](https://uk.wikipedia.org/wiki/Пекінський_університет), під час навчання спеціалізувалася на вивченні атмосферних явищ. Після  університету вивчала кінематограф у Університеті комунікацій Китаю, де  2006 року отримала ступінь магістра історії кіно. Дипломна робота Ван Яо була присвячена вивченню жіночих персонажів в науково-фантастичних  фільмах. Вже в студентські роки Ван почала писати науково-фантастичні твори і  брала участь в діяльності студентських тематичних клубів. У квітні 2004  року головний китайський щомісячний науково-фантастичний журнал «Світ  наукової фантастики» ([кит.](https://uk.wikipedia.org/wiki/Китайська_мова): 科幻 世界) надрукував її дебютне оповідання «Демон у пляшці» ([кит.](https://uk.wikipedia.org/wiki/Китайська_мова): 关 妖精 的 瓶子), що було відзначене китайською національною премією «Галактика». В оповіданні [демон Максвелла](https://uk.wikipedia.org/wiki/Демон_Максвелла) є справжнім демоном.

Потім Ван вступила до аспірантури, де її університетським  куратором стала Дай Цзіньхуа, відомий культурний критик і професор  інституту порівняльної літератури і культури в Пекінському Університеті. Під її керівництвом Ван складала літературні твори і писала критичні  статті, але також вивчала науково-фантастичні фільми і одного разу зняла експериментальний фільм «Parapax» (2007), в якому героїня, молода  жінка-фізик, втілюється в трі різні особистості в паралельних світах. Ся Цзя зіграла у фільмі всіх трьох персонажів. Вона захистила дисертацію «Китайська наукова фантастика і її культурна  політика з 1990-х років» і отримала докторський ступінь в галузі  порівняльної і світової літератури. Після закінчення університету 2014 року Ван Яо читає лекції з китайської наукової фантастики в школі гуманітарних і соціальних наук [Університету Цзяотун](https://uk.wikipedia.org/wiki/Національний_університет_Цзяотун) (Сіань) і була куратором університетського об'єднання шанувальників наукової фантастики.

Ся Цзя отримала міжнародне визнання, її численні оповідання в перекладі англійською публікувалися у відомих журналах *[Nature](https://uk.wikipedia.org/wiki/Nature)*, *Clarkesworld*, *Years best SF*, *SF Magazine*. Твори також перекладені японською, польською, чеською та італійською мовами.

Першою великою роботою автора став роман «Дощовий сезон» ([кит.](https://uk.wikipedia.org/wiki/Китайська_мова): 九州幻想), в англійському перекладі *Raining Season*, що вийшов друком у вересні 2006 року і поклав початок циклу «Дев'ять провінцій» ([кит.](https://uk.wikipedia.org/wiki/Китайська_мова): 九州). Оповідання 百鬼夜行街 в англійському перекладі [Кена Лю](https://uk.wikipedia.org/wiki/Кен_Лю) *A Hundred Ghosts Parade Tonight* 2013 року було номіноване на Премію за переклад наукової фантастики та фентезі ([англ.](https://uk.wikipedia.org/wiki/Англійська_мова) *Science Fiction & Fantasy Translation Awards*) та отримало нагороду *Short Form Honorable Mentions*.
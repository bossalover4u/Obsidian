![[Майк Йогансен.jpg|300]]

**Майк Йога́нсен**, справжнє ім'я **Михайло Герва́сійович Йога́нсен** (16 [(28) жовтня](https://uk.wikipedia.org/wiki/28_жовтня) [1895](https://uk.wikipedia.org/wiki/1895), [Харків](https://uk.wikipedia.org/wiki/Харків) — [27 жовтня](https://uk.wikipedia.org/wiki/27_жовтня) [1937](https://uk.wikipedia.org/wiki/1937), [Київ](https://uk.wikipedia.org/wiki/Київ)) — український поет, прозаїк доби [«Розстріляного відродження»](https://uk.wikipedia.org/wiki/Розстріляне_відродження). Також перекладач, критик, лінгвіст, сценарист. Один із засновників літературного об'єднання [ВАПЛІТЕ](https://uk.wikipedia.org/wiki/Вільна_академія_пролетарської_літератури).

Жертва [сталінських репресій](https://uk.wikipedia.org/wiki/Сталінські_репресії).

## Біографія

Народився 16 [(28) жовтня](https://uk.wikipedia.org/wiki/28_жовтня) [1895](https://uk.wikipedia.org/wiki/1895) року в [Харкові](https://uk.wikipedia.org/wiki/Харків) у родині вчителя [німецької мови](https://uk.wikipedia.org/wiki/Німецька_мова), батька, вихідця з [Латвії](https://uk.wikipedia.org/wiki/Латвія) (в окремих матеріалах є свідчення про його шведське чи норвезьке походження, які він сам й поширював[*[джерело?](https://uk.wikipedia.org/wiki/Вікіпедія:Посилання_на_джерела)*], ймовірно, він мав радше данське походження судячи з форми прізвища); матір його ж — Ганна Федорівна Крамаревська зі [старобільських](https://uk.wikipedia.org/wiki/Старобільськ) козаків. Середню освіту здобув у Третій харківській чоловічій гімназії, де навчався разом із майбутніми російськими поетами-футуристами [Григорієм Пєтніковим](https://uk.wikipedia.org/wiki/Пєтніков_Григорій_Миколайович) та [Божидаром](https://uk.wikipedia.org/wiki/Божидар) та українським географом [Юрієм Платоновим](https://uk.wikipedia.org/wiki/Платонов_Юрій_Гаврилович). Закінчив історико-філологічний факультет [Харківського Імператорського університету](https://uk.wikipedia.org/wiki/Харківський_національний_університет_імені_В._Н._Каразіна) (1917), де спеціалізувався на вивченні латини.

1918 року Йогансен під враженням від [Радянсько-української війни](https://uk.wikipedia.org/wiki/Радянсько-українська_війна_(1917—1921)) та кривавих розправ [денікінців](https://uk.wikipedia.org/wiki/Добровольча_армія) у Харкові, за його власним свідченням, «поклав різку лінію у світогляді і пристав до [марксівського»](https://uk.wikipedia.org/wiki/Марксизм). Відтоді почав писати вірші українською.

1921 року зближується з [Василем Елланом-Блакитним](https://uk.wikipedia.org/wiki/Василь_Еллан-Блакитний), [Миколою Хвильовим](https://uk.wikipedia.org/wiki/Микола_Хвильовий), [Володимиром Сосюрою](https://uk.wikipedia.org/wiki/Сосюра_Володимир_Миколайович) та іншими харківськими письменниками. Разом із ними став фундатором [Спілки пролетарських письменників «Гарт»](https://uk.wikipedia.org/wiki/Гарт_(літературна_організація)) (1923). В цей час працює редактором на [ВУФКУ](https://uk.wikipedia.org/wiki/Всеукраїнське_фотокіноуправління), звільняється з роботи після переїзду організації з Харкова до Києва восени 1926 року.

1925 року із групою колег вийшов із «Гарту» і заснував літературне об'єднання [Вільна академія пролетарської літератури (ВАПЛІТЕ)](https://uk.wikipedia.org/wiki/Вільна_академія_пролетарської_літератури). Після вимушеного саморозпуску організації в січні 1928 року ініціював створення [«Техно-мистецької групи А»](https://uk.wikipedia.org/wiki/Техно-мистецька_група_А) (1928–1931). Разом з учасниками цієї групи видавав [«Універсальний журнал»](https://uk.wikipedia.org/wiki/Універсальний_журнал). З ідеї Йогансена народився також позагруповий альманах [«Літературний ярмарок»](https://uk.wikipedia.org/wiki/Літературний_ярмарок) (1928–1930). Пізніше вступив до [Спілки радянських письменників України](https://uk.wikipedia.org/wiki/Національна_спілка_письменників_України) (1934).

### Загибель

18 серпня 1937 року заарештований співробітниками НКВС у своїй харківській квартирі в [будинку «Слово»](https://uk.wikipedia.org/wiki/Будинок_«Слово»). На допитах не приховував своїх політичних поглядів: «В бесідах з Епіком, Вражливим я говорив, що [Остап Вишня](https://uk.wikipedia.org/wiki/Остап_Вишня) — ніякий не терорист. Що саджають людей безвинних у тюрми. Я стверджував, що арешти українських письменників є результатом розгубленості й  безсилля керівників партії і Радянської влади».

24 жовтня 1937 року Йогансену пред'явлено [обвинувальний висновок](https://uk.wikipedia.org/wiki/Обвинувальний_акт): «З 1932 року брав участь в антирадянській націоналістичній організації, яка ставила своєю метою повалення радянської влади методами терору й  збройного повстання, завербував чотири особи для участі в повстанні,  погодився особисто взяти участь у виконанні теракції проти керівників  компартії і радянського уряду». Розглянувши на закритому засіданні 26  жовтня 1937 року судово-слідчу справу Михайла Йогансена, Військова  Колегія Верховного Суду СРСР винесла вирок: «Йогансена М. Г. засудити до [вищої міри кримінального покарання](https://uk.wikipedia.org/wiki/Смертна_кара) — розстрілу з конфіскацією всього майна, що належить йому особисто. Вирок остаточний і на підставі Постанови ЦВК СРСР від 1 грудня 1934 року підлягає негайному виконанню».

27 жовтня 1937 року Йогансена розстріляно в тюрмі [НКВС](https://uk.wikipedia.org/wiki/Народний_комісаріат_внутрішніх_справ_СРСР) у Києві. Символічна могила письменника міститься на [Лук'янівському цвинтарі](https://uk.wikipedia.org/wiki/Державний_історико-меморіальний_Лук'янівський_заповідник_(Лук'янівське_кладовище)). Як свідчать архівні документи, тіло було таємно поховане у [Биківнянському лісі](https://uk.wikipedia.org/wiki/Биківнянські_могили).
20 березня 1958 року реабілітований.

## Особисте життя

### Цікаві факти

Йогансен дуже добре грав у [більярд](https://uk.wikipedia.org/wiki/Більярд). Одного разу він виграв партію у [Володимира Маяковського](https://uk.wikipedia.org/wiki/Маяковський_Володимир_Володимирович), за що той, програвши, мусив залізти під стіл і декламувати вірш [Пушкіна](https://uk.wikipedia.org/wiki/Пушкін_Олександр_Сергійович).

У Майка була сестра Тетяна, вони разом часто з примусом батька читали «[Фауста](https://uk.wikipedia.org/wiki/Фауст_(Гете))» Гете. Їхній батько був переконаним, що так вони вдосконалять свої знання з німецької мови.

## Творчість

Перші вірші Йогансен написав німецькою і російською мовами. Про себе як про українського поета він заявив 1921 року публікаціями в журналі [«Шляхи мистецтва»](https://uk.wikipedia.org/wiki/Шляхи_мистецтва), збірниках «Жовтень» і «На сполох», альманахові «Штабель».

На початку творчого шляху молодому поетові властивий мотив мрійних «островів хмар», що його [Олександр Білецький](https://uk.wikipedia.org/wiki/Білецький_Олександр_Іванович) назвав «запізнілим романтизмом». Та бурхлива доба швидко  «перемагнітила» Йогансена. Сповнений сподівань на національне й  соціальне оновлення поет видає збірку «Д'горі» (1921), в одному з  розділів якої — «Скоро forte» — поетичними засобами у високих героїчних  тонах відтворив добу революції і громадянської війни.

Звертаючись до фольклорних джерел, Йогансен переосмислює їх у  світлі ренесансних ідей (збірка «Кроковеє коло», 1923). Поетична збірка  «Ясен» (1929), яка з'явилася після книжок «Революція» (1923) і «Доробок» (1924), виявила нову якість творчих пошуків Йогансена: від стихійної  революційності молодого українського інтеліґента раннього періоду  творчості письменник еволюціонізує у напрямку «романтики чистого слова». Еволюція поета і його ліричного героя йшла лінією романтизації  щоденної, живої, суперечливої дійсності, що по-своєму утверджувала  «романтику буднів».

Пізньому періодові творчості Йогансена властиве звернення до  сюжетного вірша, балад, віршованих оповідань, нарису. Він покладав  великі надії на прозу, розглядав свої вірші як «юнацьку спробу», вважав  лірику «недовговічною та ефемерною», мріяв написати «велике полотно» про «Харків, про індустріальне оновлення» велетенського міста.

І в поезії, і в прозі Йогансен зберігав творчу індивідуальність.  Часто вдавався до експериментів — поєднував прозу й поезію в одному  творі, до містифікацій. За сімнадцять років творчої діяльності видав  вісім книг віршів, десять книг прози, чотири книжки для дітей та дві з  літературознавства. З усього створеного головним вважав поетичний  доробок. На п'ятнадцятому році творчої діяльності видав підсумкову  книжку віршів, хоча свою поетичну програму не вважав вичерпаною.

### Переклади

Як випускник класичної гімназії, Йогансен знав старогрецьку, латину,  німецьку і французьку. Самотужки оволодів англійською та іспанською,  непогано знав скандинавські і слов'янські мови. У його перекладацькому  доробку твори [Фрідріха Шиллера](https://uk.wikipedia.org/wiki/Фрідріх_Шиллер), [Вільяма Шекспіра](https://uk.wikipedia.org/wiki/Вільям_Шекспір), [Едґара Аллана По](https://uk.wikipedia.org/wiki/Едгар_Аллан_По), [Редьярда Кіплінга](https://uk.wikipedia.org/wiki/Редьярд_Кіплінг), [Герберта Веллса](https://uk.wikipedia.org/wiki/Герберт_Веллс), [Валентина Катаєва](https://uk.wikipedia.org/wiki/Катаєв_Валентин_Петрович) та інших.

Про його навички в опановуванні мов згадував письменник [Юрій Смолич](https://uk.wikipedia.org/wiki/Смолич_Юрій_Корнійович):

> *Коли в час війни в Іспанії  прибули іспанські діти-сироти, Йогансен осягнув іспанську мову  достеменно на моїх очах — у балачці з іспанською дівчинкою років десяти. Після того він зразу ж перекладав розмови з іспанськими дітьми — з  іспанської на українську і з української на іспанську — всім  письменникам, які були в бригаді, що приїхала відвідати іспанських дітей в Померках, на дачі [Г. І. Петровського](https://uk.wikipedia.org/wiki/Петровський_Григорій_Іванович). А повернувшись додому, взяв іспанську книжку і вільно її читав. За  кілька днів Майк опублікував вже й переклади з іспанської поезі.*

## Вшанування пам'яті

120-та річниця з дня народження Майка Йогансена відзначалася на державному рівн
![[Павел Майка.jpg|300]]

**Павел Майка** (*Paweł Majka*, [2 червня](https://uk.wikipedia.org/wiki/2_червня) [1972](https://uk.wikipedia.org/wiki/1972)) — польський [письменник](https://uk.wikipedia.org/wiki/Письменник)-[фантаст](https://uk.wikipedia.org/wiki/Фантаст) та публіцист. Дворазовий лауреат [Літературної премії імені Єжи Жулавського](https://uk.wikipedia.org/wiki/Літературна_премія_імені_Єжи_Жулавського). В [інтернет](https://uk.wikipedia.org/wiki/Інтернет)-виданнях він іноді використовує псевдонім «Аґрафек» (*Agrafek*), «Павел Червець» (*Paweł Czerwiec*) або «Босман пляма» (*bosman plama*).

## Біографія

Павел Майка народився у Кракові в 1972 році. З дитинства він любив читати  пригодницьку і фантастичну літературу. Перше оповідання Майки під назвою «Термометр відчуттів» (*Termometr uczuć*) опубліковано в 1987 році, коли автору виповнилось лише 15 років, в журналі [«Świat Młodych»](https://uk.wikipedia.org/w/index.php?title=Świat_Młodych&action=edit&redlink=1). Це оповідання зайняло третє місце на конкурсі оповідань «Золота шпора» (*Złota Ostroga*), організованому журналом, який опублікував це оповідання. Після школи  Павел Майка здобував фах етнолога. Після завершення навчання він  працював журналістом у краківських періодичних виданнях та  радіостанціях, а також на одному із польських телевізійних каналів.  Наступне оповідання письменник опублікував у 2006 році в антології  «Tempus Fugit». Після цього постійно публікував свої оповідання в журналах [«Nowa Fantastyka»](https://uk.wikipedia.org/wiki/Nowa_Fantastyka), [«Science Fiction, Fantasy i Horror»](https://uk.wikipedia.org/w/index.php?title=Science_Fiction_(польський_журнал)&action=edit&redlink=1), [«Fantasy & Science Fiction» (польське видання)](https://uk.wikipedia.org/wiki/Фентезі_%26_Сайнс_фікшн), «Czas Fantastyki», а також у низці антологій польської фантастики. Павел Майка також публікував свої твори в [інтернет-виданнях](https://uk.wikipedia.org/wiki/Інтернет-видання) «Fahrenheit», «Esensja i Creatio Fantastica». Він також є постійним співробітником інтернет-порталу *gikz.pl*.

У 2014 році Павел Майка опублікував свій перший роман «Мир світів» (*Pokój światów*) у видавництві «Genius Creations», який є своєрідною [альтернативною історією](https://uk.wikipedia.org/wiki/Альтернативна_історія), в якому розповідається про [вторгнення марсіан на Землю](https://uk.wikipedia.org/wiki/Марс_у_культурі) на початку ХХ століття, та про те, які зміни в історії Землі воно  спричинило. Іншим відомим романом Майки є «Небесні пасовища» (*Niebiańskie pastwiska*), який написаний у стилі [космічної опери](https://uk.wikipedia.org/wiki/Космічна_опера). Письменник також першим із польських авторів написав роман, який є частиною світу [«Метро 2033»](https://uk.wikipedia.org/wiki/Метро_2033_(роман)) [Дмитра Глуховського](https://uk.wikipedia.org/wiki/Глуховський_Дмитро_Олексійович), під назвою «Дільниця обітована» (*Dzielnica obiecana*), при чому дія цього роману відбувається в краківському районі [Нова Гута](https://uk.wikipedia.org/wiki/Нова_Гута_(Краків)).

Павел Майка за оповідання «Греволюція» ([пол.](https://uk.wikipedia.org/wiki/Польська_мова) *Grewolucja*), яке вперше опубліковане в журналі «Nowa Fantastyka» в 2013 році номінований на [Меморіальну премію імені Януша Зайделя](https://uk.wikipedia.org/wiki/Меморіальна_премія_імені_Януша_Зайделя) за 2013 рік. у 2015 році його роман «Мир світів» також номінувався на премію імені Зайделя. Павел Майка є дворазовим лауреатом [премії імені Єжи Жулавського](https://uk.wikipedia.org/wiki/Літературна_премія_імені_Єжи_Жулавського): 19 вересня 2015 року він отримав премію за роман «Мир світів», а 17 вересня 2016 року він отримав премію за роман «Небесні пасовища».
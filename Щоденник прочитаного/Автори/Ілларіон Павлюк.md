![[Ілларіон Павлюк.jpg|300]]

**Ілларіон Станіславович Павлюк** ([14 травня](https://uk.wikipedia.org/wiki/14_травня) [1980](https://uk.wikipedia.org/wiki/1980), [Скадовськ](https://uk.wikipedia.org/wiki/Скадовськ), [Херсонська область](https://uk.wikipedia.org/wiki/Херсонська_область)) — український журналіст, продюсер, документаліст, письменник. Автор романів [«Білий попіл»](https://uk.wikipedia.org/wiki/Білий_попіл), [«Танець недоумка»](https://uk.wikipedia.org/wiki/«Танець_недоумка») і [«Я бачу, вас цікавить пітьма»](https://uk.wikipedia.org/wiki/Я_бачу,_вас_цікавить_пітьма).

## Біографія

Народився 1980 року на Херсонщині в місті Скадовськ. Із семирічного віку десять  років мешкав із батьками на Далекому Сході Росії — на [Сахаліні](https://uk.wikipedia.org/wiki/Сахалін). Після повернення в Україну жив у [Луганську](https://uk.wikipedia.org/wiki/Луганськ). Закінчив [Східноукраїнський національний університет імені Володимира Даля](https://uk.wikipedia.org/wiki/Східноукраїнський_національний_університет_імені_Володимира_Даля) (1996—2001 рр.) за спеціальністю «Журналістика». 2001 року переїхав до  Києва. Починав телевізійний шлях у новинах як репортер-міжнародник —  спеціалізувався на арабо-ізраїльському конфлікті.

На початку 2010 року прийшов продюсером департаменту документально-художніх проєктів на канал [«1+1»](https://uk.wikipedia.org/wiki/1%2B1). 2011 року входив до складу журі 63-ї американської телепремії [«Еммі»](https://uk.wikipedia.org/wiki/Еммі_(премія)). У грудні 2011 року разом із командою залишив канал.

2015 року брав участь у війні на Сході в складі добровольчого батальйону.

Співвласник продакшн-компанії [Ivory Films](https://uk.wikipedia.org/w/index.php?title=Ivory_Films&action=edit&redlink=1).

2018 року вийшов дебютний роман Ілларіона Павлюка — [«Білий попіл»](https://uk.wikipedia.org/wiki/Білий_попіл), містичний трилер у стилі нуар із відсилками до повісті [Миколи Гоголя](https://uk.wikipedia.org/wiki/Гоголь_Микола_Васильович) [«Вій»](https://uk.wikipedia.org/wiki/Вій_(повість)).

2019 року автор представив свій другий роман — [«Танець недоумка»](https://uk.wikipedia.org/wiki/«Танець_недоумка»), який був номінований на звання «[Книга року BBC](https://uk.wikipedia.org/wiki/Книга_року_BBC) — 2019».

Мешкає в [Києві](https://uk.wikipedia.org/wiki/Київ). Одружений, має п'ятьох дітей.
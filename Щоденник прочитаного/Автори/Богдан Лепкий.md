![[Богдан Лепкий.jpg|300]]

**Богда́н Теодор Нестор Ле́пкий**, або **Богдан Сильвестрович Лепкий**, псевдонім Федір Кригулецький, Сент Брень, Петро Тихий, Нестор, Ярослав Марченко, Л. Богдан, Нестор Л., Онисим, Тойсам. [4 листопада](https://uk.wikipedia.org/wiki/4_листопада) [1872](https://uk.wikipedia.org/wiki/1872) (або 9 листопада), хутір [Кривеньке](https://uk.wikipedia.org/wiki/Кривеньке) [Гусятинського району](https://uk.wikipedia.org/wiki/Гусятинський_район)(нині село в [Чортківському районі](https://uk.wikipedia.org/wiki/Чортківський_район) [Тернопільської області](https://uk.wikipedia.org/wiki/Тернопільська_область)) — [21 липня](https://uk.wikipedia.org/wiki/21_липня) [1941](https://uk.wikipedia.org/wiki/1941), м. [Краків](https://uk.wikipedia.org/wiki/Краків), Польща) — український педагог, [прозаїк](https://uk.wikipedia.org/wiki/Прозаїк), [поет](https://uk.wikipedia.org/wiki/Поет), мистецтвознавець, [літературознавець](https://uk.wikipedia.org/wiki/Літературознавець), літературний [критик](https://uk.wikipedia.org/wiki/Критик), [перекладач](https://uk.wikipedia.org/wiki/Перекладач), [історик літератури](https://uk.wikipedia.org/wiki/Історія_літератури), видавець, [публіцист](https://uk.wikipedia.org/wiki/Публіцист), громадсько-культурний діяч, [художник](https://uk.wikipedia.org/wiki/Художник). Син [Сильвестра Лепкого](https://uk.wikipedia.org/wiki/Сильвестр_Лепкий), брат [Левка](https://uk.wikipedia.org/wiki/Левко_Лепкий) і [Миколи](https://uk.wikipedia.org/wiki/Микола_Лепкий) Лепких, батько Лева Ростислава Лепкого.

Автор публіцистично-філософської та історичної прози (романів, повістей, оповідань), казок, збірок поетичних творів, спогадів.

## Біографія

Богдан Лепкий народився в селі [Кривеньке](https://uk.wikipedia.org/wiki/Кривеньке) ([Королівство Галичини і Володимирії](https://uk.wikipedia.org/wiki/Королівство_Галичини_і_Володимирії), [Австро-Угорська імперія](https://uk.wikipedia.org/wiki/Австро-Угорська_імперія), нині [Чортківського району](https://uk.wikipedia.org/wiki/Чортківський_район), [Тернопільської області](https://uk.wikipedia.org/wiki/Тернопільська_область), [Україна](https://uk.wikipedia.org/wiki/Україна)) дитинство минуло в селі [Крегулець](https://uk.wikipedia.org/wiki/Крегулець), із [1879](https://uk.wikipedia.org/wiki/1879) по [1891](https://uk.wikipedia.org/wiki/1891) родина жила у селах [Поручин](https://uk.wikipedia.org/wiki/Поручин_(Україна)) і [Жуків](https://uk.wikipedia.org/wiki/Жуків_(Тернопільський_район)) (нині [Бережанського району](https://uk.wikipedia.org/wiki/Бережанський_район)). Протягом восьми років (із 1878) мешкав у [Бережанах](https://uk.wikipedia.org/wiki/Бережани) у свого діда — священника, декана [УГКЦ](https://uk.wikipedia.org/wiki/УГКЦ) і віцемаршалка Бережанського повіту о. [Михайла Глібовицького](https://uk.wikipedia.org/wiki/Глібовицький_Михайло), батька матері.

### Навчання

Основи шкільної науки Б. Лепкому викладав домашній учитель. З [1878](https://uk.wikipedia.org/wiki/1878) р. навчався (відразу з другого класу) в [«нормальній школі»](https://uk.wikipedia.org/wiki/Нормальна_школа) з [польською мовою](https://uk.wikipedia.org/wiki/Польська_мова) навчання в Бережанах. Після закінчення школи вступив у 1883 р. до [Бережанської класичної гімназії](https://uk.wikipedia.org/wiki/Бережанська_гімназія) з польською мовою навчання. Співав у гімназійному українському хорі під керівництвом [Дениса Січинського](https://uk.wikipedia.org/wiki/Січинський_Денис_Володимирович), у хорі [«Боян»](https://uk.wikipedia.org/wiki/Боян_(товариство)) (м. Бережани). Брав участь у концертах, декламував вірші, читав уривки з прозових творів. Мав змогу познайомитися з акторами мандрівного театру [«Української Бесіди»](https://uk.wikipedia.org/wiki/Українська_Бесіда) [Владиславом Плошевським](https://uk.wikipedia.org/wiki/Плошевський_Владислав-Казимир), [Степаном Яновичем](https://uk.wikipedia.org/wiki/Степан_Янович) (батьком [Леся Курбаса](https://uk.wikipedia.org/wiki/Лесь_Курбас)), Марією Романовичівною та іншими, які кілька разів гастролювали в місті, бували в домі Лепких. Малярство вивчав в [Юліана Панькевича](https://uk.wikipedia.org/wiki/Юліан_Панькевич), згодом знаного українського художника. Під його керівництвом намалював  портрет діда — о. М. Глібовицького, бабусі, батька — о. Сильвестра  Лепкого, публіциста й письменника (літературний псевдонім — [Марко Мурава](https://uk.wikipedia.org/wiki/Марко_Мурава)), матері — Домни (з дому — Глібовицької), низку портретів українських поетів, зокрема [Тараса Шевченка](https://uk.wikipedia.org/wiki/Тарас_Григорович_Шевченко), портрети своїх учителів — [Матеуша Куровського](https://uk.wikipedia.org/w/index.php?title=Матеуш_Куровський&action=edit&redlink=1), [Михайла Соневицького](https://uk.wikipedia.org/w/index.php?title=Соневицький_Михайло_(катехит)&action=edit&redlink=1); окремі з цих робіт висіли в гімназійних класах.

У [1891](https://uk.wikipedia.org/wiki/1891) р. закінчив гімназію та вступив до [Віденської академії мистецтв](https://uk.wikipedia.org/wiki/Віденська_академія_мистецтв). Через три місяці за порадою [Кирила Студинського](https://uk.wikipedia.org/wiki/Студинський_Кирило_Йосипович) перейшов на філософський факультет [Віденського університету](https://uk.wikipedia.org/wiki/Віденський_університет), де вивчав [мовознавство](https://uk.wikipedia.org/wiki/Мовознавство) та [історію літератури](https://uk.wikipedia.org/wiki/Історія_літератури). Тут брав участь у роботі [студентського товариства «Січ»](https://uk.wikipedia.org/wiki/Січ_(студентська_організація)), у дискусіях на суспільно-політичні та літературні теми, разом із [Філаретом Колессою](https://uk.wikipedia.org/wiki/Колесса_Філарет_Михайлович) займався [етнографічними](https://uk.wikipedia.org/wiki/Етнографія) дослідженнями. У [Відні](https://uk.wikipedia.org/wiki/Відень) заприятелював з художником [Миколою Івасюком](https://uk.wikipedia.org/wiki/Микола_Івасюк), продовжував малювати під його опікою; з ним приїжджав на літні канікули до Жукова, де їм позували селяни; у селі створив кілька картин на  історичну тематику, серед них «Коронація короля Данила», робив малюнки  для майбутніх праць «Козацькі бої». Також малював сцени з полювання.

З другого курсу студіював на філологічному відділі [Львівського університету](https://uk.wikipedia.org/wiki/Львівський_університет); українську історію та літературу вивчав під керівництвом [Михайла Грушевського](https://uk.wikipedia.org/wiki/Михайло_Грушевський), [Омеляна Огоновського](https://uk.wikipedia.org/wiki/Огоновський_Омелян_Михайлович), [Ісидора Шараневича](https://uk.wikipedia.org/wiki/Шараневич_Ісидор). Брав участь у львівських молодіжних товариствах «Ватра» і [«Сокіл»](https://uk.wikipedia.org/wiki/Сокіл_(товариство)), хорі [«Боян»](https://uk.wikipedia.org/wiki/Львівський_Боян).
Закінчив [університет](https://uk.wikipedia.org/wiki/Університет) у [1895](https://uk.wikipedia.org/wiki/1895) р.

### Робота

З [1895](https://uk.wikipedia.org/wiki/1895) р. почав працювати вчителем української, польської та німецької мов і літератур, історії та географії в [ц.-к. Бережанській гімназії](https://uk.wikipedia.org/wiki/Бережанська_гімназія). Водночас інтенсивно займався громадською працею: започатковував  читальні «Просвіти», бібліотеки і позичкові каси, виголошував реферати  та промови на святкових академіях, був учасником хору «Боян» і  драматичного гуртка. Зіграв роль Петра в [«Наталці Полтавці»](https://uk.wikipedia.org/wiki/Наталка_Полтавка), (1898).

[1897](https://uk.wikipedia.org/wiki/1897) р. одружився з донькою свого стрийка, священника о. Миколи Лепкого з [Коломиї](https://uk.wikipedia.org/wiki/Коломия), — Олександрою, яку здавна кохав. Мав із нею трьох дітей.

[1899](https://uk.wikipedia.org/wiki/1899) р. після відкриття в [Ягайлонському університеті](https://uk.wikipedia.org/wiki/Ягеллонський_університет) (м. [Краків](https://uk.wikipedia.org/wiki/Краків)) лекторату української мови та літератури запрошений сюди викладати ці  предмети. Одночасно працював професором у ІІІ гімназії ім. Яна  Собєського і в гімназії св. Яцка у Кракові; доцент «виділових курсів»  для вдосконалення кваліфікації вчителів. Співпрацював з літературним  об'єднанням «Молода Польща», заприязнився з польськими письменниками [Станіславом Виспянським](https://uk.wikipedia.org/wiki/Станіслав_Виспянський), [Владиславом Орканом](https://uk.wikipedia.org/wiki/Владислав_Оркан), [Казімежем Тетмаєром](https://uk.wikipedia.org/wiki/Казімеж_Пшерва-Тетмаєр) та ін.

Один із засновників ([1901](https://uk.wikipedia.org/wiki/1901)) і активний учасник «Слов'янського Клубу», що видавав часопис [«Świat Słowiański»](https://uk.wikipedia.org/w/index.php?title=Świat_Słowiański&action=edit&redlink=1) (Краків, 1905—1914); у ньому Б. Лепкий упорядковував постійні рубрики «Руська хроніка» і «Огляд руської преси»; в [1907](https://uk.wikipedia.org/wiki/1907) р. припинив співпрацю з виданням через політичні незгоди з редакцією. Того ж року виступив з ініціативою збирання коштів на [народні школи](https://uk.wikipedia.org/wiki/Народні_школи); написав з цією метою відозву-заклик.

Співпрацював з товариством «Рідна Школа» щодо видання дитячої  літератури, підручників та читанок; укладач читанки для народних шкіл  (Львів, [1904](https://uk.wikipedia.org/wiki/1904)), куди увійшли і його твори. Був членом управи (заступником голови)  краківської «Просвіти», читав лекції з української літератури і  культури; ввів у традицію постійні Шевченківські академії; один із  організаторів у Кракові вечора до 100-річчя від дня народження  Т.Шевченка, вечорів, присвячених [Маркіянові Шашкевичу](https://uk.wikipedia.org/wiki/Шашкевич_Маркіян_Семенович), [Іванові Франку](https://uk.wikipedia.org/wiki/Франко_Іван_Якович), [Миколі Лисенку](https://uk.wikipedia.org/wiki/Лисенко_Микола_Віталійович), [Василеві Стефанику](https://uk.wikipedia.org/wiki/Василь_Стефаник) та іншим видатним українцям.

У Кракові Б. Лепкий мешкав по вул. Зеленій (нині вул. Сарего), 28. Будинок зберігся.

У краківському помешканні Лепких бували [Василь Стефаник](https://uk.wikipedia.org/wiki/Василь_Стефаник), [Михайло Яцків](https://uk.wikipedia.org/wiki/Яцків_Михайло_Юрійович), [Остап Луцький](https://uk.wikipedia.org/wiki/Остап_Луцький), [Кирило Студинський](https://uk.wikipedia.org/wiki/Кирило_Студинський), [Михайло Бойчук](https://uk.wikipedia.org/wiki/Михайло_Бойчук) (створив **портрет Б. Лепкого**, [1909](https://uk.wikipedia.org/wiki/1909)), [Осип Курилас](https://uk.wikipedia.org/wiki/Осип_Курилас), [Олекса Новаківський](https://uk.wikipedia.org/wiki/Олекса_Новаківський), [Кирило Трильовський](https://uk.wikipedia.org/wiki/Трильовський_Кирило_Йосифович), [В'ячеслав Липинський](https://uk.wikipedia.org/wiki/Липинський_В'ячеслав_Казимирович), [Михайло Коцюбинський](https://uk.wikipedia.org/wiki/Михайло_Коцюбинський), [Ольга Кобилянська](https://uk.wikipedia.org/wiki/Ольга_Кобилянська), [Федір Вовк](https://uk.wikipedia.org/wiki/Вовк_Федір_Кіндратович), [Михайло Жук](https://uk.wikipedia.org/wiki/Михайло_Жук) та інші.

[1912](https://uk.wikipedia.org/wiki/1912) р. Б. Лепкий вступив до партії [«Християнсько-суспільна партія»](https://uk.wikipedia.org/wiki/Християнсько-суспільна_партія) у [Львові](https://uk.wikipedia.org/wiki/Львів).

### Перша світова війна

Перша світова війна застала сім'ю Лепких у Кракові.

Коли російська армія восени [1914](https://uk.wikipedia.org/wiki/1914) р. почала окупацію Галичини й Буковини та вивозила українську  інтелектуальну еліту, Лепкі разом з іншими біженцями переїхали у Карпати в надії, що війна у гори не дійде і зупинилися в м. [Яремче](https://uk.wikipedia.org/wiki/Яремче) у готелі (згодом він був знищений снарядами, й у ньому згоріли речі  Лепких, а також рукописи третього тому «Начерку історії української  літератури» та історичної драми «Мотря», зберігся лише «Пролог»). Щоб не потрапити до рук царської жандармерії, виїхав через Угорщину до  австрійської столиці. Спочатку мешкав у м. Рудави неподалік од Відня,  згодом прибув у м. Відень. Тут працював у часописі «Вістник Союза  визволення України» (назва подана в тогочасному правописі) і в  Культурній Раді.

Восени [1915](https://uk.wikipedia.org/wiki/1915) р. Б. Лепкий був мобілізований до австрійського війська. Завдяки сприянню  друзів не був відправлений у діючу армію, а виїхав у Німеччину для  освітньо-культурної роботи серед українців-військовополонених царської  армії. Тут з листопада 1915 р. мешкав у м. Раштат біля [Бадена](https://uk.wikipedia.org/wiki/Баден). Там працював у просвітньому відділі табору, протягом двох місяців  викладав історію української літератури та культури. Виступи були  цікавими і змістовними.[[9\]](https://uk.wikipedia.org/wiki/Лепкий_Богдан_Сильвестрович#cite_note-9) Лекції вченого мали великий успіх, тому заняття перенесли з бараків до  міського театру. Потім табір поділили на дві частини, Б. Лепкий переїхав до Вецляра.

У [Вецлярі](https://uk.wikipedia.org/w/index.php?title=Вецляр&action=edit&redlink=1) з лютого [1916](https://uk.wikipedia.org/wiki/1916) р. вів просвітницьку працю в таборі, викладаючи в народному університеті,  організував малярську школу. Учнем Б. Лепкого був згодом відомий  український митець [Іван Бабій](https://uk.wikipedia.org/wiki/Іван_Бабій) із Херсонщини; у домі письменника часто гостював Юрій Лукомський, маляр та історик українського мистецтва; разом з [Михайлом Паращуком](https://uk.wikipedia.org/wiki/Паращук_Михайло_Іванович) Б. Лепкий брав участь у проектуванні та виконанні пам'ятників померлим воїнам у Вецлярі.

Допомагав організовувати крамниці, книгарні, художнє ательє,  майстерню музичних інструментів та видавництво часопису «Громадська  Думка» (1917—1918). Влітку [1917](https://uk.wikipedia.org/wiki/1917) р. відвідав Львів, Бережани і Жуків. З Галичини повернувся до Вецляра,  звідти виїжджав з рефератами в робітничі господарства і фабрики, де  працювали військовополонені, дописував до часопису «Шлях» (Зальцведель,  1919—1920 рр.).

У [1919](https://uk.wikipedia.org/wiki/1919) р. працював в Українській Військово-Санітарній Місії, яка готувала військовополонених до від'їзду додому.

### Міжвоєнні роки

Навесні [1920](https://uk.wikipedia.org/wiki/1920) р. після ліквідації таборів Б. Лепкий переїхав до [Шпандау](https://uk.wikipedia.org/wiki/Шпандау) біля [Берліна](https://uk.wikipedia.org/wiki/Берлін), в січні [1921](https://uk.wikipedia.org/wiki/1921) р. — до Берліна. Тут очолював (до [1925](https://uk.wikipedia.org/wiki/1925) р.) [Український Допомоговий Комітет](https://uk.wikipedia.org/wiki/Український_Допомоговий_Комітет), Комітет Опіки над Утікачами, [Товариство охорони могил](https://uk.wikipedia.org/wiki/Товариство_охорони_могил), належав до співорганізаторів українських видавництв: [Якова Оренштайна](https://uk.wikipedia.org/wiki/Оренштайн_Яків) «Українська Накладня» (із [Зеноном Кузелею](https://uk.wikipedia.org/wiki/Кузеля_Зенон_Францискович) і [Василем Сімовичем](https://uk.wikipedia.org/wiki/Сімович_Василь_Іванович)) та гетьманського руху «Українське Слово»; співпрацював з цими видавництвами та редакцією газети «Українське слово» ([1921](https://uk.wikipedia.org/wiki/1921)–[1923](https://uk.wikipedia.org/wiki/1923) рр.).

Працював в управі [Українського Червоного Хреста](https://uk.wikipedia.org/wiki/Український_Червоний_Хрест), був головою «Української Громади». Викладав українську літературу на курсах українознавства при посольстві УНР у [Берліні](https://uk.wikipedia.org/wiki/Берлін). Був співорганізатором Товариства Вищої Освіти і керував ним; приймав  іспити у випускників середніх шкіл; виступав з рефератами на святкових  академіях.

З грудня [1922](https://uk.wikipedia.org/wiki/1922) р. до [1925](https://uk.wikipedia.org/wiki/1925) р. мешкав у Ванзеє біля Берліна, де зустрічався з колишніми гетьманом України [Павлом Скоропадським](https://uk.wikipedia.org/wiki/Скоропадський_Павло_Петрович), президентом [ЗУНР](https://uk.wikipedia.org/wiki/ЗУНР) [Є.Петрушевичем](https://uk.wikipedia.org/wiki/Євген_Петрушевич), а також полковником [Є.Коновальцем](https://uk.wikipedia.org/wiki/Євген_Коновалець), професорами [Іваном Мірчуком](https://uk.wikipedia.org/wiki/Іван_Мірчук), З. Кузелею та іншими видатними українськими діячами політики, науки й культури, які теж там проживали.

[1925](https://uk.wikipedia.org/wiki/1925) р. повернувся до Кракова, продовжував викладати в Ягеллонському  університеті, де його призначили доцентом, завідувачем кафедри  української літератури. З того ж року — голова [Товариства письменників і журналістів ім. І. Франка](https://uk.wikipedia.org/wiki/Товариство_письменників_і_журналістів_імені_Івана_Франка) у Львові. Почесний член товариства [«Просвіта»](https://uk.wikipedia.org/wiki/Просвіта) (з 25 грудня [1925](https://uk.wikipedia.org/wiki/1925) р.). Надзвичайний член [Українського Наукового Інституту в Берліні](https://uk.wikipedia.org/wiki/Український_науковий_інститут_у_Берліні) (з [1926](https://uk.wikipedia.org/wiki/1926)). Належав до керівництва [Українського Наукового Інституту у Варшаві](https://uk.wikipedia.org/wiki/Український_науковий_Інститут_у_Варшаві) з часу його заснування в [1930](https://uk.wikipedia.org/wiki/1930) р. Член [Історично-Філологічного Товариства у Празі](https://uk.wikipedia.org/wiki/Українське_історично-філологічне_товариство_в_Празі).

Письменник часто приїздив до [Тернополя](https://uk.wikipedia.org/wiki/Тернопіль), Бережан, на Гуцульщину й [Опілля](https://uk.wikipedia.org/wiki/Опілля); бував також у [Гусятині](https://uk.wikipedia.org/wiki/Гусятин), [Кременці](https://uk.wikipedia.org/wiki/Кременець) та інших населених пунктах Тернопільщини.

[1932](https://uk.wikipedia.org/wiki/1932) р. здобув посаду ординарного професора [Ягеллонського університету](https://uk.wikipedia.org/wiki/Ягеллонський_університет).

До 60-річчя йому вручили викутий з добутої московської зброї,  відзначений гербом гетьмана І. Мазепи і Тризубом «перехідний перстень  Мазепи» — відзнаку уряду Української Народної Республіки (УНР) в екзилі, Грамоту Головного Отамана УНР, Грамоту «Української Громади» Берліна,  Грамоту Української Бібліотеки С. Петлюри в Парижі, Грамоту Громадської  Ради с. Жуків, яка іменувала Б. Лепкого Почесним громадянином і назвала  «вулицю, що йде від Кооперативи „Єдність“ у напрямі Церкви» його іменем.

Дійсний (з 1932 р.), згодом — почесний член [НТШ](https://uk.wikipedia.org/wiki/НТШ). Того ж 1932 р. [Український Вільний Університет](https://uk.wikipedia.org/wiki/Український_Вільний_Університет) у Празі присвоїв Б. Лепкому науковий ступінь доктора *[гонорис кауза](https://uk.wikipedia.org/wiki/Гонорис_кауза)* (почесного доктора).

1 січня [1935](https://uk.wikipedia.org/wiki/1935) р. президент Речі Посполитої (Польща) надав йому титул надзвичайного професора університету.

У [1938](https://uk.wikipedia.org/wiki/1938) р. його обрали сенатором польського сейму; в сенаті протягом цього й наступного років представляв українців Галичини. З [1938](https://uk.wikipedia.org/wiki/1938) р. за ухвалою уряду УНР в екзилі — академік відновленої у Варшаві [Київської Могилянсько-Мазепинської Академії](https://uk.wikipedia.org/wiki/Українська_Могилянсько-Мазепинська_Академія_Наук).

### Черче і «Богданівка»

Жителі Бережанщини та Рогатинщини, зібравши добровільні пожертвування, [1932](https://uk.wikipedia.org/wiki/1932) р. придбали для Б.Лепкого на [Опіллі](https://uk.wikipedia.org/wiki/Опілля) місце і цеглу для вілли в с. [Черче](https://uk.wikipedia.org/wiki/Черче_(Рогатинський_район)) (нині — [Рогатинського](https://uk.wikipedia.org/wiki/Рогатин) району Івано-Франківської області), яку збудували за ці кошти та заощадження письменників; її назвали «Богданівка».

У Черче Б. Лепкий у [1930](https://uk.wikipedia.org/wiki/1930)–[1939](https://uk.wikipedia.org/wiki/1939) рр. відпочивав і творив у канікулярний період — спочатку в пансіонаті «Роксоляна», з [1933](https://uk.wikipedia.org/wiki/1933) р. — у віллі «Богданівка». Із Черче навідувався до родича Петра Смика (батька д-ра Романа Смика) у с. [Жовчів](https://uk.wikipedia.org/wiki/Жовчів) (нині — Рогатинського району Івано-Франківської області), там малював  картини, ікони. У Жовчівській церкві св. Михайла збереглося десять  образів роботи Б. Лепкого: два намісних образи — Краснопущанська  Богоматір і Христос-Учитель; чотири круглих образи євангелістів на  царських воротах і стільки ж круглих образів на кивоті.

### Друга світова війна

Друга світова війна застала Б. Лепкого на відпочинку в Черче. [23 вересня](https://uk.wikipedia.org/wiki/23_вересня) [1939](https://uk.wikipedia.org/wiki/1939) р. разом із сім'єю і братом Левком повернувся до [Кракова](https://uk.wikipedia.org/wiki/Краків). Після того, як німецькі окупанти закрили [Ягеллонський університет](https://uk.wikipedia.org/wiki/Ягеллонський_університет), залишився без роботи, йому відмовили у професорській пенсії. Заради  прожиття дописував до українських журналів, газети «Краківські Вісті»,  перекладав з української німецькою.

Письменник помер 21 липня 1941 р. у [Кракові](https://uk.wikipedia.org/wiki/Краків), похований там само на Раковецькому цвинтарі[.

## Творчість

### Літературна творчість

Літературною творчістю почав займатися під час навчання у Бережанській гімназії, ще в другому класі писав вірші, оповідання («Дідусь», «Нездала п'ятка», «Над ставом», «Настя», «Скапи», «Гусій»), створив поему про русалок (не  збереглася).

Студентом Львівського університету видрукував [1895](https://uk.wikipedia.org/wiki/1895) р. в [газеті «Діло»](https://uk.wikipedia.org/wiki/Діло_(газета)) своє перше оповідання «Шумка», потім чотири поезії в прозі «На палеті», оповідання «В лісі» та «Дивак». Того ж року опублікував поезії «В світ  за очі», «Ідилія» та «Сонет».

Співзасновник гуртка [«Молода муза»](https://uk.wikipedia.org/wiki/Молода_муза) (м. Львів).

Твори вміщував у багатьох періодичних виданнях краю («Діло»,  «Зоря», «Руслан», «Буковина», «Літературно-науковий Вістник», «Світ»,  «Жіноча Доля», «Письмо з Просвіти», «Дажбог», «Назустріч», «Ілюстровані  Вісті», «Світ Дитини», «Народний Декламатор», «Літопис Червоної Калини»  та інших), в українських еміграційних часописах («Вістник Союзу  Визволення України» ([Відень](https://uk.wikipedia.org/wiki/Відень)), «Просвітній листок» ([Зальцведель](https://uk.wikipedia.org/wiki/Зальцведель)), «Нове Слово», «Літопис» ([Берлін](https://uk.wikipedia.org/wiki/Берлін)) та інших), з [1896](https://uk.wikipedia.org/wiki/1896) р. — в часописах української діаспори у США («Базар», «Свобода» ([Нью-Йорк](https://uk.wikipedia.org/wiki/Нью-Йорк)), «Америка», «Шлях» ([Філадельфія](https://uk.wikipedia.org/wiki/Філадельфія)), «Українське Життя», «Нова Зоря» (Чикаго), «Українське Народне Слово» ([Піттсбург](https://uk.wikipedia.org/wiki/Піттсбург)) та інших), у польських, чеських та німецьких журналах.

Автор 15 збірок поезій та 12 збірок оповідань.

Вірш «Журавлі» ([«Видиш (Чуєш), брате мій…»](https://uk.wikipedia.org/wiki/Чуєш,_брате_мій_(Журавлі)), [1910](https://uk.wikipedia.org/wiki/1910)) став народною піснею (музика [Л. Лепкого](https://uk.wikipedia.org/wiki/Лепкий_Левко_Сильвестрович)), а також гімном українського січового стрілецтва.

На Тернопільщині популяризується народний варіант пісні поета «Час рікою пливе»

Автор випущених окремими виданнями *повістей* «Сотниківна»  (Львів, 1927; 2-е, виправлене і доповнене видання — Львів, 1931),  «Зірка» (Львів, 1929), «Вадим», «Веселка над пустарем» (обидві — Львів,  1930), «Крутіж» (Краків, 1941), *повісті-казки* «Під тихий вечір» (Українська Накладня, 1923), *циклу історичних повістей про гетьмана І. Мазепу* («Мотря» у 2 тт., «Не вбивай» (усі — Київ-Лейпціг, 1926), [«Батурин»](http://elib.nplu.org/object.html?id=6611).  (Київ-Лейпціг, 1927), «Полтава», т. 1 «Над Десною» (Львів, 1928), т. 2  «Бої» (Львів, 1929), «З-під Полтави до Бендер» (видана 1955 р. в  Нью-Йорку стараннями Л. Лепкого, який дописав загублений кінець  рукопису), *книг для дітей* («Під ялинку», 1930; «Про діда, бабу і  качечку кривеньку», «Про дідову Марусю і про бабину Галюсю», «Про лиху  мачуху, сирітку Катрусю, чорну кицьку, дванадцять розбійників і про  князенка з казки», «Три казки», всі — 1931); «Казка про Ксеню і  дванадцять місяців» (Краків, 1934), *історичних оповідань* «Орли» (Львів, 1934) та «Каяла» (Львів, 1935), *трилогії спогадів* «Казка мого життя» («Крегулець» (Львів, 1936), «До Зарваниці» (Львів, 1938), «Бережани» (Краків, 1941), *споминів* [«Три портрети: Франко — Стефаник — Оркан»](http://elib.nplu.org/object.html?id=6359).  (Львів, 1937), п'єси «За хлібом» (Поставив театр «Української Бесіди»), *драматичного прологу* «На Тарасовій могилі».

У [1922](https://uk.wikipedia.org/wiki/1922) р. «Українська накладня» видала у Німеччині (Київ — Лейпциг) до 50-річчя  Богдана Лепкого двотомник його найкращих поетичних і прозових творів  «Писання» з монографічною передмовою Василя Верниволі (проф. [Василя Сімовича](https://uk.wikipedia.org/wiki/Сімович_Василь_Іванович)).

[1924](https://uk.wikipedia.org/wiki/1924) р. З. Кузеля впорядкував і видав у Берліні книгу «Золота Липа: Ювілейна  збірка творів Богдана Лепкого з його життєписом, бібліографією творів і  присвятами» (накладом Товариства «Українське Слово»).

Б. Лепкий — автор *літературознавчих досліджень* «Василь Стефаник» (Львів, [1903](https://uk.wikipedia.org/wiki/1903)), «Про житє великого поета Тараса Шевченка…» (Львів, 1911), «Маркіян  Шашкевич: Характеристики українських письменників» (Коломия, 1912), «Про Шевченків „Кобзар“» (Львів, 1914), «Чим жива українська література?»  (Відень, 1915), «Про життя і твори Тараса Шевченка» (Вецляр, 1918),  «Незабутні» (Берлін, 1921), «Пушкін» (1939), двотомного  науково-популярного «Начерку історії української літератури» (Коломия,  т. 1. — 1909; т. 2. — 1912), *праці* «Наше письменство: Короткий огляд української літератури від найдавніших до теперішніх часів» (Краків, 1941), *розвідок* про творчість [І. Котляревського](https://uk.wikipedia.org/wiki/Котляревський_Іван_Петрович), [Марка Вовчка](https://uk.wikipedia.org/wiki/Марко_Вовчок), [П. Куліша](https://uk.wikipedia.org/wiki/Куліш_Пантелеймон_Олександрович), [Ф. Достоєвського](https://uk.wikipedia.org/wiki/Достоєвський_Федір_Михайлович), [М. Гоголя](https://uk.wikipedia.org/wiki/Гоголь_Микола_Васильович), [Л. Толстого](https://uk.wikipedia.org/wiki/Толстой_Лев_Миколайович), статей та спогадів про [І. Франка](https://uk.wikipedia.org/wiki/Франко_Іван_Якович), [О. Турянського](https://uk.wikipedia.org/wiki/Турянський_Осип_Васильович), [М. Коцюбинського](https://uk.wikipedia.org/wiki/Коцюбинський_Михайло_Михайлович), [В. Липинського](https://uk.wikipedia.org/wiki/Липинський_В'ячеслав_Казимирович), нарисів і статей польською мовою про творчість [Ю. Федьковича](https://uk.wikipedia.org/wiki/Федькович_Осип-Юрій_Адальбертович), [М. Драгоманова](https://uk.wikipedia.org/wiki/Драгоманов_Михайло_Петрович), [М. Старицького](https://uk.wikipedia.org/wiki/Старицький_Михайло_Петрович), [Л. Глібова](https://uk.wikipedia.org/wiki/Глібов_Леонід_Іванович), [М. Рильського](https://uk.wikipedia.org/wiki/Рильський_Максим_Тадейович), [П. Тичини](https://uk.wikipedia.org/wiki/Тичина_Павло_Григорович), [Є. Плужника](https://uk.wikipedia.org/wiki/Плужник_Євген_Павлович), [М. Драй-Хмари](https://uk.wikipedia.org/wiki/Драй-Хмара_Михайло_Опанасович) та інших.

Його перу належать теоретична праця «До питання про переклад  ліричних поезій» (1933), ряд мистецтвознавчих публікацій («Шевченко про  мистецтво», Зальцведель, 1920).

### Редакційно-видавнича діяльність

Багато зробив Б. Лепкий як редактор і видавець. Результатом його співпраці з  видавництвом Я. Оренштайна у Коломиї 1912 р. став випуск книг  «Співомовки» С. Руданського, «Гуморески» А. Аверченка, «Чорна рада»  П. Куліша, «Скошений цвіт» Василя Барвінка — з передмовами Б. Лепкого.  Перебуваючи у Відні, як працівник «Союзу Визволення України» в 1915 —  1916 рр. уклав і видав співаники «Сім пісень. Гостинець для українських  вояків від „Союза Визволення України“» (Відень, 1915), «Червона Калина», «Ще не вмерла Україна» (Відень, 1916), «Наша пісня», а також «Слово о  полку Ігоревім» у віршованих перекладах сучасною українською мовою  (Відень, 1915), «Читанку» (разом з [А. Крушельницьким](https://uk.wikipedia.org/wiki/Крушельницький_Антін_Владиславович); Відень, 1916).

Разом з О. Поповичем, А. Крушельницьким та [О. Кульчицькою](https://uk.wikipedia.org/wiki/Кульчицька_Олена_Львівна) уклав перший незалежний від польської Ради Шкільної народний буквар,  виданий 1918 р. у Вецлярі, перевиданий 1920 р. в Станиславові. Б. Лепкий здійснив науково-текстологічну та редакторську підготовку одно-, три- і п'ятитомника поезій та прози Т. Шевченка (вийшли 1918 — 1920 в  «Українській Накладні»; Київ — Лейпціг — Коломия; останнє — з  життєписом, коментарями, увагами і поясненнями), підготував до друку  кілька популярних однотомних видань Шевченківського «Кобзаря» та поему  «Гайдамаки». Для берлінського видавництва Я. Оренштайна відредагував  «Приказки» [Є. Гребінки](https://uk.wikipedia.org/wiki/Гребінка_Євген_Павлович) (1918), «Співомовки» С. Руданського (1919), підготував до друку третє видання «Історії України» [М. Аркаса](https://uk.wikipedia.org/wiki/Аркас_Микола_Миколайович_(старший)), доповнивши його передмовою, примітками та 32 власними ілюстраціями.  Берлінському видавництві «Українське Слово» відредагував твори [О. Стороженка](https://uk.wikipedia.org/wiki/Стороженко_Олекса_Петрович), [Ю. Федьковича](https://uk.wikipedia.org/wiki/Федькович_Осип-Юрій_Адальбертович), [Я. Щоголіва](https://uk.wikipedia.org/wiki/Щоголів_Яків_Іванович), [І. Котляревського](https://uk.wikipedia.org/wiki/Котляревський_Іван_Петрович), «Суєту» [І. Карпенка-Карого](https://uk.wikipedia.org/wiki/Карпенко-Карий_Іван), повісті та «Кобзар» Т. Шевченка; здійснив наукову підготовку двотомного видання творів Є. Гребінки (Берлін, 1922), тритомного — Марка Вовчка,  чотиритомного — П. Куліша (Берлін, 1922 — 1923) та ін., двох антологій:  української поезії «Струни» у двох томах (Берлін, 1922) та прози «Рідне  слово». Випустив кілька словників для польських шкіл.

### Перекладацька діяльність

Переклав *польською* мовою:

- [«Слово о полку Ігоревім»](https://uk.wikipedia.org/wiki/Слово_о_полку_Ігоревім) ([Краків](https://uk.wikipedia.org/wiki/Краків), [1905](https://uk.wikipedia.org/wiki/1905); переклад високо оцінив І. Франко у «Літературно-науковому Вістнику», [1906](https://uk.wikipedia.org/wiki/1906), кн. 3),
- збірку новел М. Коцюбинського «В путах шайтана» ([Броди](https://uk.wikipedia.org/wiki/Броди), [1906](https://uk.wikipedia.org/wiki/1906));

Видав у перекладі *польською* мовою:

- збірку новел українських письменників «Молода Україна» ([Варшава](https://uk.wikipedia.org/wiki/Варшава), [1908](https://uk.wikipedia.org/wiki/1908)),
- разом із Владиславом Орканом — антологію українських поетів ([Львів](https://uk.wikipedia.org/wiki/Львів), [1911](https://uk.wikipedia.org/wiki/1911)),
- у серії «Слов'яни» — «Нарис української літератури» ([Краків](https://uk.wikipedia.org/wiki/Краків), [1930](https://uk.wikipedia.org/wiki/1930)),
- працю «Література українська» ([Варшава](https://uk.wikipedia.org/wiki/Варшава), [1933](https://uk.wikipedia.org/wiki/1933)).

Опублікував монографічне дослідження творчості [Юліуша Словацького](https://uk.wikipedia.org/wiki/Юліуш_Словацький).

Співавтор (з Петром Зайцевим) перекладів *польською* творів Т. Шевченка (книга «Т. Шевченко. Поезія» (Варшава, 1936), опрацював бібліографію творів Т. Шевченка у перекладах *польською*. Редактор XIV-томного українського «Повного видання творів Т. Шевченка» і XIV-томного «Повного видання творів Т. Шевченка» *польською* мовою.

Перекладав *українською* твори [М. Конопніцької](https://uk.wikipedia.org/wiki/Марія_Конопницька), [А. Міцкевича](https://uk.wikipedia.org/wiki/Адам_Міцкевич), [Г. Гейне](https://uk.wikipedia.org/wiki/Генріх_Гейне), [П.-Б. Шеллі](https://uk.wikipedia.org/wiki/Персі_Біші_Шеллі), [І. Крилова](https://uk.wikipedia.org/wiki/Крилов_Іван_Андрійович), [М. Лермонтова](https://uk.wikipedia.org/wiki/Лермонтов_Михайло_Юрійович), [О. Пушкіна](https://uk.wikipedia.org/wiki/Пушкін_Олександр_Сергійович), [В. Короленка](https://uk.wikipedia.org/wiki/Короленко_Володимир_Галактіонович), *польською* — [М. Рильського](https://uk.wikipedia.org/wiki/Рильський_Максим_Тадейович), [П. Тичини](https://uk.wikipedia.org/wiki/Тичина_Павло_Григорович) та інших.

### Образотворча діяльність

Як художник залишив, крім уже згаданих творів, автопортрети, портрети  дружини, дітей, сестри, А. Чайковського та інших письменників,  І. Богуна, О. Барвінського, ілюстрації до народних пісень, казок, творів Т. Шевченка та інших українських авторів, оздобив віньєтками,  заставками, портретами «Приказки» Є. Гребінки (1918), «Байки»  І. Крилова, збірник братів Грімм «Русалка й інші казки», «Співомовки»  С. Руданського (всі три — 1919), антологію «Струни» (1922) та інші.

Спроєктував обкладинки до повістей І. Нечуя-Левицького та кількох віденських календарів. Проілюстрував деякі власні твори, в тому числі  збірку «За люд», виконав обгортки до циклу повістей про І. Мазепу, до  повісті «Під тихий вечір». 1932 р.

На відзнаку 60-річчя Б. Лепкого художники організували в Кракові  виставку його робіт, де були представлені картина «Мадонна» (олія;  Ванзеє, Німеччина, [1923](https://uk.wikipedia.org/wiki/1923)), портрети, пейзажі, численні малюнки та ілюстрації до книжок.

У Кракові зібрав галерею картин та колекцію різьбярських робіт  визначних українських митців, зберігши цінні пам'ятки культури (портрет  І. Мазепи роботи О. Куриласа, портрети і пейзажі І. Северина, портрети  Лепких авторства М. Бойчука, краєвиди І. Труша, П. Холодного,  різьбярські твори М. Гаврилка, Г. Крука, Н. Кисілевського та ін.); тут  на прохання [Петра Холодного](https://uk.wikipedia.org/wiki/Холодний_Петро_Іванович) здійснював нагляд за технічним виконанням його [вітражів](https://uk.wikipedia.org/wiki/Вітраж) для церкви у [Мразниці](https://uk.wikipedia.org/wiki/Мразниця_(село)) біля [Борислава](https://uk.wikipedia.org/wiki/Борислав); після смерті цього художника присвятив йому вечір у краківській  «Просвіті». Автор спогадів про українських та польських художників,  культурно-мистецьку атмосферу в Галичині кінця XIX — початку XX століть.

## Значення творчості

За кількістю написаного Б. Лепкий поступається в українській літературі  тільки І. Франкові. Загалом його творча спадщина становить понад 80  власних книг, у тому числі цикл романів «Мазепа», повісті, оповідання,  казки, спогади, збірки віршів та поем, а також переклади,  літературознавчі розвідки, статті літературного та мистецького  спрямування, опубліковані у численних газетах, журналах, альманахах,  календарях, збірниках; він — упорядник і видавець 62 томів творів  української класики з ґрунтовними дослідженнями, примітками,  коментарями. Бібліографія творів письменника становить до тисячі  позицій.

Б. Лепкий приятелював з письменниками В. Стефаником, В. Орканом,  С. Яричевським, М. Яцківим, О. Луцьким, М. Вороним, художниками  М. Бойчуком, І. Трушем, О. Новаківським та іншими. Листувався з  І. Франком, М. Коцюбинським, О. Барвінським, В. Гнатюком, В. Щуратом,  З. Кузелею, М. Кічурою, О. Кобилянською, О. Кисілевською та іншими. Його твори перекладені польською, російською, чеською, німецькою,  англійською, угорською, сербською, португальською та іншими мовами.

Його пісню «Журавлі» використано у стрічці «Секретний ешелон» (1993).

## Вшанування пам'яті

[1943](https://uk.wikipedia.org/wiki/1943) р. побачила світ книга «Богдан Лепкий 1872—1941: Збірник у пошану пам'яті поета» (Краків — Львів: [Українське Видавництво](https://uk.wikipedia.org/wiki/Українське_Видавництво)).

Чимало автографів письменника зберігається в Інституті літератури ім. Т. Шевченка НАН України, Львівській науковій бібліотеці  ім. В. Стефаника НАН України та інших державних установах; основна  частина архіву — за кордоном; з [1965](https://uk.wikipedia.org/wiki/1965) р., після Ростислава, сина Богдана Лепкого, єдиний опікун цього зібрання — племінник Б. Лепкого доктор [Р. Смик](https://uk.wikipedia.org/wiki/Смик_Роман_Петрович).

На слова Б. Лепкого написали музику до солоспівів, хорових  композицій Л. Лепкий, В. Барвінський, М. Гайворонський, В. Балтарович,  О. Бобикевич, Н. Нижанківський, Д. Січинський, Б. Кудрик,  Я. Ярославенко, Ф. Колесса, С. Людкевич, А. Рудницький, І. Соневицький,  В. Подуфалий, Я. Мазурак та інші.

[1996](https://uk.wikipedia.org/wiki/1996) р. у Тернополі вийшла книжка Ф. Погребенника «Чуєш, брате мій…» —  дослідження-нариси про пісні братів Лепких, у тому числі пісні на слова  Богдана.

Окремі твори письменника екранізовані, інсценізовані, зокрема  цикл повістей про І. Мазепу сценічно втілений у виставі «Мазепа, гетьман України» (інсценізація Б. Мельничука) у [Львівському обласному музично-драматичному театрі ім. Ю. Дрогобича](https://uk.wikipedia.org/wiki/Львівський_обласний_академічний_музично-драматичний_театр_імені_Юрія_Дрогобича) ([1991](https://uk.wikipedia.org/wiki/1991)), Дніпропетровському музично-драматичному театрі ім. Т. Шевченка ([1994](https://uk.wikipedia.org/wiki/1994)) та в Копичинському народному театрі ім. Б. Лепкого Тернопільської області ([1997](https://uk.wikipedia.org/wiki/1997)), у спектаклі-трилогії за інсценізацією Б. Антківа — у Львівському театрі ім. М. Заньковецької; повість «Сотниківна» (інсценізація Б. Мельничука) поставлена у Львівському обласному музично-драматичному театрі ім. [Ю. Дрогобича](https://uk.wikipedia.org/wiki/Юрій_Дрогобич) ([1992](https://uk.wikipedia.org/wiki/1992), м. [Дрогобич](https://uk.wikipedia.org/wiki/Дрогобич)), Рівненському обласному музично-драматичному театрі ([1996](https://uk.wikipedia.org/wiki/1996)), Тернопільському театрі ім. Т. Шевченка ([1997](https://uk.wikipedia.org/wiki/1997)), «Казка про Ксеню і дванадцять місяців» (інсценізація Б. Мельничука) — у Тернопільському обласному театрі ляльок ([1992](https://uk.wikipedia.org/wiki/1992)).

Серед творів Б. Лепкого, виданих у Тернополі, — повість  «Сотниківна» (1991, редактор Б. Мельничук), збірник пісень на слова  Б. Лепкого «До волі з неволі» (1991, упорядник та музичний редактор  В. Подуфалий), «Три казки» Р. Завадовича («Про Хруща-листоношу, що вмів  раду собі дати»), Б. Лепкого («Казка про Ксеню і дванадцять місяців») і  А. Лотоцького («Казка про Змія, Князівну та Гриця»; 1992, упорядник,  автор передмови і редактор Б. Мельничук), «Під Різдво» (1993, упорядник  Р. Смик, автор вступної статті та слова про упорядника — В. Подуфалий),  «Під Великдень» (1993, упорядник Р. Смик, автор вступної статті  В. Подуфалий), «Присвяти Василеві Стефаникові» (1997, упорядкування,  вступна стаття та коментарі Ф. Погребенника), «Молоді літа: Пісні на  слова Богдана Лепкого і музику Ярослави Мазурак» увійшли до збірок  «Вітер рідного Поділля» (Бережани — Чикаго, 1996; друге, доповнене  видання — там само, 1997), «Вечірня арфа» (Бережани — Чикаго, 1998), які видав доктор Р. Смик; у виконанні Я. Мазурак записані на аудіо касеті  «Ярі квіти любові».

Чотири збірники (документи, публікації у періодиці та інші  матеріали, світлини) впорядкував і видав протягом 1995 — 1998 рр. доктор Р. Смик ([США](https://uk.wikipedia.org/wiki/Сполучені_Штати_Америки)), який багато зробив для увічнення пам'яті про Б. Лепкого, збереження і  поширення його творчої спадщини; за сприяння Р. Смика побачили світ  монографії Н. Білик-Лисої «Богдан Лепкий в духовній історії України» ([Чикаго](https://uk.wikipedia.org/wiki/Чикаго) — [Тернопіль](https://uk.wikipedia.org/wiki/Тернопіль), [1996](https://uk.wikipedia.org/wiki/1996)) та «Богдан Лепкий у духовному відродженні українського народу» (Тернопіль: Збруч, 1999).

[1991](https://uk.wikipedia.org/wiki/1991) р. редакція журналу «Тернопіль» заснувала і з [1992](https://uk.wikipedia.org/wiki/1992) р. періодично вручає [Всеукраїнську літературно-мистецьку премію та громадсько-політичну премію ім. братів Богдана і Левка Лепких](https://uk.wikipedia.org/wiki/Всеукраїнська_літературно-мистецька_премія_імені_Братів_Богдана_та_Левка_Лепких).

За рішенням міської ради, Б. Лепкий — Почесний громадянин м. Бережани (від [17 жовтня](https://uk.wikipedia.org/wiki/17_жовтня) [1997](https://uk.wikipedia.org/wiki/1997)).

2012 рік розпорядженням голови обласної ради було проголошено роком Богдана Лепкого в Тернопільській області.

Ім'ям письменника названа чотирнадцята школа м. Тернополя.

У Тернополі діє обласне літературно-просвітницьке товариство ім. Б. Лепкого (з 1994).

### Меморіальні об'єкти

Пам'ятники Б. Лепкому відкриті у селах Жуків ([20 липня](https://uk.wikipedia.org/wiki/20_липня) [1991](https://uk.wikipedia.org/wiki/1991), скульптор [Олександр Маляр](https://uk.wikipedia.org/w/index.php?title=Олександр_Сергійович&action=edit&redlink=1), архітектор [Ростислав Білик](https://uk.wikipedia.org/w/index.php?title=Ростислав_Білик&action=edit&redlink=1)), Крогулець (20 жовтня 1992, скульптор Василь Садовник) та у [Бережанах](https://uk.wikipedia.org/wiki/Пам'ятник_Богданові_Лепкому_(Бережани)) ([19 жовтня](https://uk.wikipedia.org/wiki/19_жовтня) [1997](https://uk.wikipedia.org/wiki/1997), скульптор [Іван Сонсядло](https://uk.wikipedia.org/wiki/Сонсядло_Іван_Йосипович), архітектор [Андрій Пилипець](https://uk.wikipedia.org/w/index.php?title=Андрій_Пилипець&action=edit&redlink=1)).

[21 липня](https://uk.wikipedia.org/wiki/21_липня) [1991](https://uk.wikipedia.org/wiki/1991) року відкрито пам'ятну таблицю Б. Лепкому (скульптор [Казимир Сікорський](https://uk.wikipedia.org/wiki/Сікорський_Казимир_Броніславович)) на стіні міської ратуші у [Бережанах](https://uk.wikipedia.org/wiki/Бережани) — колишньої гімназії, де навчався, а згодом викладав.

[19 жовтня](https://uk.wikipedia.org/wiki/19_жовтня) [1992](https://uk.wikipedia.org/wiki/1992) року на стіні колишнього парафіяльного будинку в с. Жуків відкрито пам'ятну таблицю з таким текстом: «*У цьому будинку в 1891—1901 роках проживали українські письменники і  громадські діячі: Сильвестр Лепкий (Марко Мурава) 1846—1901 та його сини Богдан Лепкий 1872—1941, Левко Лепкий 1888—1971*» (скульптор Василь Садовник).

[27 червня](https://uk.wikipedia.org/wiki/27_червня) [1999](https://uk.wikipedia.org/wiki/1999) року на приміщенні Тернопільської обласної філармонії відкрито меморіальну таблицю (скульптор — [Петро Кукурудза](https://uk.wikipedia.org/w/index.php?title=Петро_Кукурудза&action=edit&redlink=1)) з барельєфом Б. Лепкого і написом «*Тут, у домі Міщанського братства, в 1929 р. зі своїм твором „Мазепа“ ознайомив тернополян Богдан Лепкий*».

[1996](https://uk.wikipedia.org/wiki/1996) року в Тернополі на будинку по вул. Гайовій, 17 відкрита пам'ятна таблиця з текстом «*У цьому будинку з 1929 по 1939 рік неодноразово перебував у своєї сестри  Олени Лепкої-Ремези видатний український письменник Богдан Лепкий  (1872—1941)*».

На пошану Богдана Лепкого названо [вулиці](https://uk.wikipedia.org/wiki/Вулиця_Лепкого), зокрема, в [Івано-Франківську](https://uk.wikipedia.org/wiki/Івано-Франківськ) названо [вулицю](https://uk.wikipedia.org/wiki/Вулиця_Лепкого_(Івано-Франківськ)) та встановлено на ній меморіальну таблицю.

30 вересня 2011 року встановлено [Погруддя Богдана Лепкого](https://uk.wikipedia.org/wiki/Погруддя_Богдана_Лепкого_(Тернопіль)) на подвір'ї [Тернопільської загальноосвітньої школи № 14](https://uk.wikipedia.org/wiki/Тернопільська_загальноосвітня_школа_№_14_імені_Богдана_Лепкого).

## Твори

### Поезія

- «Стрічки» (Львів, 1901)
- «Листки падуть» (Львів, 1902)
- «Осінь» (1902)
- «Книжка горя» (1903)
- «На чужині» (1904)
- «З глибин душі» (1905)[8]
- «Над рікою» (Львів, 1905)
- «Поезіє, розрадо одинока» (Львів, 1908[[15\]](https://uk.wikipedia.org/wiki/Лепкий_Богдан_Сильвестрович#cite_note-15))
- «Для ідеї» (Львів, 1911)
- «З-над моря» (Жовква, 1913)
- «Тим, що полягли» (1916)
- «Доля» (Вецляр, 1917)
- «Вибір віршів» (1921)
- «Сльота» (Львів, 1926)
- «Під ялинку» (вірші та оповідання; Львів, 1930)

#### Окремі вірші

- [Видиш, брате мій](https://www.ukrlib.com.ua/books/printit.php?tid=993).
- [Заспів](https://www.ukrlib.com.ua/books/printit.php?tid=994).

### Проза

#### Збірки оповідань

- «З села» (Чернівці, 1897; 1909)
- «З життя» (Львів, 1899)
- «[Стріча](https://uk.wikipedia.org/wiki/Стріча)» (1899)
- «Щаслива година» (Львів, 1901)
- «Оповідання» (1901)
- «На послуханнє до Відня» (Львів, 1902)
- «У глухім куті» (Львів, 1903; Ужгород, 1922)
- «Нова збірка» (1903)
- «В горах» (1904)
- «Кара та інші оповідання» (1905)
- «Кидаю слова» (Чернівці, 1911)
- «Оля» (1911)
- «От так собі» (Львів; Київ, 1926)

#### Повісті

- «Зламані крила» (1897)
- Під Тихий Вечір (1923)
- Цикл творів «Мазепа» (1926—1955):
  - Мотря
  - Не вбивай
  - Батурин
  - Полтава
  - З-під Полтави до Бендер
- Сотниківна (1927)
- Крутіж (1941)
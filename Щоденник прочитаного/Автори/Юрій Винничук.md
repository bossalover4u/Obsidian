![[Юрій Винничук.jpg|300]]

**Ю́рій Па́влович Винничу́к** (нар. [18 березня](https://uk.wikipedia.org/wiki/18_березня) [1952](https://uk.wikipedia.org/wiki/1952), [Станіслав](https://uk.wikipedia.org/wiki/Івано-Франківськ)), іноді друкується під іменем **Юрко́ Винничу́к** — український письменник, журналіст, [редактор](https://uk.wikipedia.org/wiki/Редагування).

Розпочав літературну діяльність у 1970-х роках з написання  поетичних творів. Загалом вийшло дві поетичні збірки Винничука —  «Відображення» (1990) та «Передчуття осені» (2010), — однак усі вірші  автора написано до 1993 року. У 1970-х також було видано поему «Арканум» та оповідання «Ги-ги-ги», які висміювали радянську владу. У 1980 —  1990-х роках Винничук видав низку літературних містифікацій, серед яких  переклад віршів давньоірландського поета [Ріанґабара](https://uk.wikipedia.org/wiki/Ріанґабар), акровірш [«Пісня світова»](https://uk.wikipedia.org/w/index.php?title=Пісня_світова&action=edit&redlink=1) [Анни Любовичівни](https://uk.wikipedia.org/w/index.php?title=Анна_Любовичівна&action=edit&redlink=1), щоденники Роксолани [«Житіє гаремноє»](https://uk.wikipedia.org/w/index.php?title=Житіє_гаремноє&action=edit&redlink=1) тощо. Режисер естрадного театру «Не журись» (1987—1991) та засновник «Кабарету Юрця і Стефця» (1990).

Серед найвідоміших художніх творів Винничука романи [«Діви ночі»](https://uk.wikipedia.org/wiki/Діви_ночі) (1991), [«Танґо смерті»](https://uk.wikipedia.org/wiki/Танґо_смерті_(роман)) (2012), [«Аптекар»](https://uk.wikipedia.org/w/index.php?title=Аптекар_(роман)&action=edit&redlink=1) (2015), [«Цензор снів»](https://uk.wikipedia.org/w/index.php?title=Цензор_снів&action=edit&redlink=1) (2016), [«Лютеція»](https://uk.wikipedia.org/w/index.php?title=Лютеція_(роман)&action=edit&redlink=1) (2017) та [«Нічний репортер»](https://uk.wikipedia.org/w/index.php?title=Нічний_репортер_(роман)&action=edit&redlink=1) (2019). Серед творів для дітей — повість [«Місце для дракона»](https://uk.wikipedia.org/wiki/Місце_для_дракона) (1990) та ціла низка казок: [«Цукровий півник»](https://uk.wikipedia.org/w/index.php?title=Цукровий_півник&action=edit&redlink=1), [«Метелик вивчає життя»](https://uk.wikipedia.org/w/index.php?title=Метелик_вивчає_життя&action=edit&redlink=1), казки про друзів Чеберяйчиків. Винничук також відомий як упорядник краєзнавчих книг [«Легенди Львова»](https://uk.wikipedia.org/wiki/Легенди_Львова) (1999), [«Кнайпи Львова»](https://uk.wikipedia.org/w/index.php?title=Кнайпи_Львова&action=edit&redlink=1) (2000), [«Таємниці львівської кави»](https://uk.wikipedia.org/w/index.php?title=Таємниці_львівської_кави&action=edit&redlink=1) (2001), а також численних збірок та антологій української літератури.  Зокрема, Винничук є упорядником антології української фантастики XIX  століття [«Огн́енний змій»](https://uk.wikipedia.org/w/index.php?title=Огн́енний_змій&action=edit&redlink=1) (1989), збірки української літературної казки XIX століття [«Срібна книга казок»](https://uk.wikipedia.org/w/index.php?title=Срібна_книга_казок&action=edit&redlink=1) (1993), збірки українських літературних казок [«Зачароване місце»](https://uk.wikipedia.org/wiki/Зачароване_місце_(збірка)) (2006) тощо. Крім того, у період 2001—2010 років у видавництві  «Піраміда» вийшло 12 книжок різних авторів під брендом «Юрій Винничук  презентує». Твори Винничука перекладено [англійською](https://uk.wikipedia.org/wiki/Англійська_мова), [німецькою](https://uk.wikipedia.org/wiki/Німецька_мова), [французькою](https://uk.wikipedia.org/wiki/Французька_мова), [хорватською](https://uk.wikipedia.org/wiki/Хорватська_мова), [польською](https://uk.wikipedia.org/wiki/Польська_мова), [чеською](https://uk.wikipedia.org/wiki/Чеська_мова), [болгарською](https://uk.wikipedia.org/wiki/Болгарська_мова), [білоруською](https://uk.wikipedia.org/wiki/Білоруська_мова), [сербською](https://uk.wikipedia.org/wiki/Сербська_мова), [російською](https://uk.wikipedia.org/wiki/Російська_мова), [японською](https://uk.wikipedia.org/wiki/Японська_мова), [китайською](https://uk.wikipedia.org/wiki/Китайська_мова), [есперанто](https://uk.wikipedia.org/wiki/Есперанто) та іншими мовами.

Член [Українського ПЕН](https://uk.wikipedia.org/wiki/Український_ПЕН) та віце-президент [Асоціації українських письменників](https://uk.wikipedia.org/wiki/Асоціація_українських_письменників).

## Життєпис

### Ранні роки та освіта

Народився 18 березня 1952 року в місті [Станіславі](https://uk.wikipedia.org/wiki/Івано-Франківськ). Батьки письменника [волиняни](https://uk.wikipedia.org/wiki/Волинь): батько родом із села [Бережанка](https://uk.wikipedia.org/wiki/Бережанка_(Лановецький_район)) на [Лановеччині](https://uk.wikipedia.org/wiki/Лановецький_район), мати — із села [Малі Фільварки](https://uk.wikipedia.org/wiki/Підлісне_(Кременецький_район)) (зараз Підлісне) неподалік [Кременця](https://uk.wikipedia.org/wiki/Кременець). Під час [Другої світової війни](https://uk.wikipedia.org/wiki/Друга_світова_війна) батько входив до загону мельниківця [Андрія Яворенка](https://uk.wikipedia.org/wiki/Басюк_Тимофій_Андрійович). Згодом до цього ж загону приєднався й дідусь Юрія з материного боку  Лук'ян Сапіга, якого мельниківці визволили з Кременецької в'язниці.

Письменник має ім'я свого дядька Юрія Сапіги, члена молодіжної ОУН, якого 1941 року вбили [чекісти](https://uk.wikipedia.org/wiki/Всеросійська_надзвичайна_комісія_з_боротьби_з_контрреволюцією_і_саботажем_при_РНК_РРФСР).

Освіту здобув у [Івано-Франківському педагогічному інституті](https://uk.wikipedia.org/wiki/Прикарпатський_національний_університет_імені_Василя_Стефаника), філологічний факультет (1969—1973 роки), учитель української мови й літератури.

Після закінчення вишу почав працювати в газеті «Прикарпатська  Правда». Водночас ним зацікавилося КДБ і 4 квітня 1974 року провело  обшук у помешканні письменника, сподіваючись знайти антирадянські твори. 1974-го переїхав до Львова, де весь час ходив із валізою власних рукописних творів, через що отримав прізвисько «Юрко-чемодан». Працював вантажником, художником-оформлювачем, а згодом також займався [фарцуванням](https://uk.wikipedia.org/wiki/Фарцування) та свого роду [сутенерством](https://uk.wikipedia.org/wiki/Сутенер), супроводжуючи повій, які йшли «на діло», щоб у такий спосіб вивчити їхній побут.

У двадцятип'ятирічному віці проходив військову службу в армії, де працював у штабі. 1978 року написав поему «Арканум» та оповідання «Ги-ги-ги», знову ж таки привернувши увагу працівників КДБ.

### Театральна творчість

[1987](https://uk.wikipedia.org/wiki/1987)–[1991](https://uk.wikipedia.org/wiki/1991) — режисер Львівського естрадного театру [«Не журись!»](https://uk.wikipedia.org/wiki/Не_журись!_(театр)), для якого писав сценарії вистав та пісенні тексти. Окрім того, брав участь у театрі «Не журись!» і як комедійний актор. У [1990](https://uk.wikipedia.org/wiki/1990) покинув театр і разом зі [Стефком Оробцем](https://uk.wikipedia.org/wiki/Оробець_Стефко) створив [«Кабарет Юрця і Стефця»](https://uk.wikipedia.org/w/index.php?title=Кабарет_Юрця_і_Стефця&action=edit&redlink=1). Також кабаретні замальовки Винничука ставилися на сцені молодіжного фестивалю [«Вивих»](https://uk.wikipedia.org/wiki/Вивих_(фестиваль)), що проходив двічі — у 1990 та 1992 роках.

2012 року Юрій Винничук взяв участь у бурлескному проєкті [Ореста Лютого](https://uk.wikipedia.org/wiki/Мухарський_Антін_Дмитрович) «Лагідна українізація». Під час одного з виступів письменник піднявся з зали на сцену і почав читати свій вірш під назвою «Колискова», який  розповідає про сни політиків. За рік до початку Євромайдану часопис «Український тиждень» замовив у  Винничука невеличкий сатиричний текст і автор написав трагікомічну п'єсу на одну дію — [«Останній Бункер»](https://uk.wikipedia.org/wiki/Останній_Бункер) (2013), що розповідає про втечу Януковича та захоплення народом Межигір'я, його резиденції.

### Журналістська творчість

У 1991—1994 роках займав посаду редактора відділу містики та сенсацій у газеті [«Post-Поступ»](https://uk.wikipedia.org/wiki/Post-Поступ). Зокрема, 1993 року на сторінках газети «Post-Поступ» Винничук  розкритикував новий журнал «Літературно-Науковий Вісник» за привласнення назви [«ЛНВ»](https://uk.wikipedia.org/wiki/Літературно-науковий_вістник) — часопису, що виходив у 1898—1932 роках. Згодом [Степан Пінчук](https://uk.wikipedia.org/wiki/Пінчук_Степан_Петрович), головний редактор журналу, подав на Винничука до суду, звинувативши  його в тому, що стаття мала згубний вплив на подальшу долю журналу,  публікацію якого довелося призупинити. Суд ухвалив рішення на користь  позивача та змусив Винничука виплачувати моральне відшкодування.

У 1995—1998 роках Винничук працював головним редактором еротичної газети [«Гульвіса»](https://uk.wikipedia.org/w/index.php?title=Гульвіса&action=edit&redlink=1) (Львів), а у 1998—1999 роках займав посаду редактора відділу в газеті [«Поступ»](https://uk.wikipedia.org/wiki/Поступ_(інтернет-газета)), де, зокрема, почав використовувати псевдонім Юзьо Обсерватор, аби  надалі уникнути можливих судових процесів. З 2006 року — головний  редактор відновленої газети [«Post-Поступ»](https://uk.wikipedia.org/wiki/Post-Поступ).

### Письменницька творчість

1997 року став членом [Асоціації українських письменників](https://uk.wikipedia.org/wiki/Асоціація_українських_письменників), а 2004 року — віцепрезидентом цього об'єднання.

#### Поезія

1990 року видав свою дебютну збірку поезій «Відображення», яка налічувала  близько двадцяти сторінок. Наступна поетична збірка письменника —  «Передчуття осені» — побачила світ аж 2010 року і мала повніший характер. Усі вірші автора написано до 1993 року, оскільки, на переконання самого Винничука, *«поезія належить молодості, а хто пише після 35 — той впадає у глибокий маразм»*.

Окрім того, в 2011 році окремі вірші Юрія Винничука ввійшли до  збірки «Ніч еротичної поезії», а 2012 року також і до перевидання — «Ніч еротичної поезії non-stop». 14 вересня 2012 року на сцені львівського театру «Вознесіння» відбулася «ніч еротичної поезії», де Винничук та інші автори протягом двох годин  декламували свої твори перед публікою.

#### Книжки для дітей

Для дитячої аудиторії Юрій Винничук зазвичай творить у жанрі літературної  казки, однак дещо модифікованої, поєднаної з іншими жанрами. Серед найвідоміших дитячих книжок письменника: повість-казка [«Місце для дракона»](https://uk.wikipedia.org/wiki/Місце_для_дракона) (1990), яка розповідає про травоїдного дракона Грицька, що зображений не жорстоким хижаком, а мрійником та романтиком; фантастична казка «Літопис від равлика» про добровільне перевтілення одного з персонажів на молюска, низку казок про двох друзів Чеберяйчиків, приміром казка «Метелик  вивчає життя», яка знайомить нас із чарівною країною Вирій, де обоє  друзів зустрічають метелика-одноденка, який має лиш одну добу, аби  пізнати життя.

2005 року видавництво [«А-ба-ба-га-ла-ма-га»](https://uk.wikipedia.org/wiki/А-ба-ба-га-ла-ма-га) видало ілюстровану дитячу книгу письменника «Історія одного поросятка», а у вересні 2018 року у цьому ж видавництві вийшла ще одна книжка  автора — віршована казка «Цукровий півник».

#### Доросла проза

Писати Винничук почав іще студентом Івано-Франківського педінституту, на самому початку 1970-х, але перші книжкові публікації з'явилися лише  двадцять років по тому. Перші надруковані прозові твори Винничука з'явилися на початку 90-х,  зокрема, у 1990 році вийшла друком його перша збірка прози «Спалах»  (1990), куди окрім іншого увійшли повісті «Місце для Дракона» (1990) та  «Королевич-машкара» (1990). Наступна збірка прози автора під назвою  «Вікна застиглого часу» вийшла лише через десять років у 2001 році.

У 1991 році з'являється перша повість для дорослих — кримінальний детектив [«Діви ночі»](https://uk.wikipedia.org/wiki/Діви_ночі), спочатку 1991 року в журналі «Дзвін», а згодом у 1992 році окремою  книгою в київському видавництві «Український письменник». У 1992 році  також з'явилася повість-антиутопія «Ласкаво просимо в Щуроград», дія  якої відбувається на фоні реалій тоталітарного радянського режиму.  Наступною повістю Винничука було «Житіє гаремноє», яке вийшло у 1992 і  нібито базувалося на «справжніх» щоденниках [Роксолани](https://uk.wikipedia.org/wiki/Роксолана).

Першим романом автора стала «Мальва Ланда» (2000 журнальна публікація, 2003 окремою книгою). У 2005 вийшов романи «Весняні ігри в осінніх садах», а в 2010 — роман [«Груші в тісті»](https://uk.wikipedia.org/wiki/Груші_в_тісті_(роман)). Хоча сюжетно ці два твори й не мають нічого спільного, їх поєднує  інше — те, що обидва містять автобіографічні елементи з життя Винничука. У романі «Груші в тісті» Винничук також приділив особливу увагу  богемному життю Львова у 1970–80-ті роки, тема яка до того була дуже  куцо описана в українській літературі. У 2005 році за роман «Весняні ігри в осінніх садах» Винничук отримав свою першу літературну нагороду [«Книга року Бі-Бі-Сі»](https://uk.wikipedia.org/wiki/Книга_року_Бі-Бі-Сі). 2012 року світ побачив роман [«Танґо смерті»](https://uk.wikipedia.org/wiki/Танґо_смерті_(роман)), який приніс авторові другу літературну перемогу «Книгу року Бі-Бі-Сі».

2015 року вийшов роман «Аптекар», події якого відбуваються у  Львові сімнадцятого століття та, зокрема, детально описує катівське  ремесло. Роман отримав чимало схвальних відгуків, став фіналістом конкурсу [Книга року Бі-Бі-Сі](https://uk.wikipedia.org/wiki/Книга_року_Бі-Бі-Сі#Книга_року_BBC_—_2015), проте поступився збірці оповідань [Василя Махна](https://uk.wikipedia.org/wiki/Махно_Василь_Іванович).. У вересні 2018 року під-час [Форуму видавців 2018](https://uk.wikipedia.org/wiki/Форум_видавців) було представлено продовження «Аптекаря» — роман «Сестри крові».

2016 року вийшов авантюрний роман «Цензор снів», який розповідає *«про польоти над Атлантикою і казино, красивими жінками і шпигунами, погонями і ранами, зрадою та любощами»*. 2017 року світ побачив роман «Лютеція», який описує деякі моменти із життя [Івана Вагилевича](https://uk.wikipedia.org/wiki/Вагилевич_Іван_Миколайович).

2019 року була видана детективна повість під назвою «Нічний  репортер», що розповідає про розслідування журналіста Марка Криловича у  справі вбивства кандидата в президенти Львова у 1938 році.

##### Літературні містифікації (1980-ті — 1990-ті)

У 1980-х Винничук став відомим завдяки літературним містифікаціям, що  мали розголос, подібний до аналогічної творчості американського  письменника [Кліфорда Ірвіна](https://uk.wikipedia.org/w/index.php?title=Кліфорда_Ірвіна»&action=edit&redlink=1), які він згодом описав як «*намагання дати ляпаса тодішній системі, [створити] своєрідний протест*». Зокрема він створив літературну містифікацію про сплюндрування Києва військами [Батия](https://uk.wikipedia.org/wiki/Батий) 1240 року, що нібито були описані середньовічним ірландським поетом [Ріанґабаром](https://uk.wikipedia.org/wiki/Ріанґабар), який начебто був свідком тих подій та описав їх у вірші-ламентації  «Плач над градом Кия». І вірш, і власне «середньовічного ірландського  поета [Ріанґабара»](https://uk.wikipedia.org/wiki/Ріанґабар) Винничук вигадав. Він опублікував свій «переклад вірша» з [ірландської мови](https://uk.wikipedia.org/wiki/Ірландська_мова) спочатку в газеті «Літературна Україна» (1982), а потім — у журналі  «Жовтень» (1984, № 9). Містифікація виявилася настільки переконливою, що 1990 року згадка про Ріанґабара та його текст (як правдиву пам'ятку)  потрапила до статті «Ірландська література» в [Українській літературній енциклопедії](https://uk.wikipedia.org/wiki/Українська_літературна_енциклопедія).

Ще одна містифікація від Винничука — акровірш «Пісня світова»  Анни Любовичівни, який він теж опублікував як знайдений текст XVII  сторіччя. Винничук вперше опублікував свій «переклад» з польської мови в  антології «Пісні Купідона: любовна поезія на Україні XVI — поч. XIX ст.» (1984). Згодом цей вигаданий твір було включено, зокрема, до третього тому  хрестоматії української літератури «Слово многоцінне» виданої у 2006 році.

Оскільки жоден науковець не запідозрив містифікації, згодом Винничук сам зізнався, що ці твори вигадані.

На початку 90—х [Олександр Кривенко](https://uk.wikipedia.org/wiki/Кривенко_Олександр_Анатолійович), який тоді обіймав посаду головного редактора часопису «PostПоступ»,  звернувся до Винничука з пропозицією створення скандальної публікації  задля збільшення зацікавленості серед читачів. Винничук вирішив  опублікувати «справжні» щоденники [Роксолани](https://uk.wikipedia.org/wiki/Роксолана) під назвою «Житіє гаремноє». Автор вигадав цілу історію, як йому  начебто вдалося віднайти щоденники турецької наложниці, а згодом і  дружини шаха, і «описав те, чим займалася Роксолана в [гаремі»](https://uk.wikipedia.org/wiki/Гарем).

Нерозвинена містифікація помітна й у романі «Мальва Ланда»,  оскільки головна героїня могла вважатися прототипом російської  радянської правозахисниці та члена Гельсінської групи [Мальви Нойєвни Ланді](https://uk.wikipedia.org/wiki/Мальва_Ланда). Окрім того, коли героїня роману видавала свою збірку поезій, її  редактором став Остап Грицай, справжній український письменник та  перекладач.

Одним із різновидів містифікацій Юрія Винничука — зазначення  неправдивої інформації про джерела походження творів, які він переклав  або впорядкував. Зокрема, письменник вказує, що взяв оповідання «Історія черепа» Ореста Авдиковського з часопису «Галицька Русь» за 1892 рік, а  також приписує оповідання невідомого автора «Кімната привидів» до  творів, що друкувались на сторінках часопису «Annales des sc. Psych»  (1891).

#### Укладач та упорядник антологій

Юрій Винничук також укладач антологій, зокрема, забутих авторів. За його словами:*«Укладати антології — досить марудна справа, і, як бачите, ніхто не хоче тим  займатися. Я ж шукаю тексти у старих газетах, журналах — і це цікаво,  особливо, коли виявляю якогось абсолютно невідомого автора, абсолютно  невідомий текст — це для мене найбільша приємність.»* Загалом, письменник упорядковує антології та збірки на таку тематику:

- готика, фантастика, міфологія та демонологія («Огненний змій», «Чорт зна що», «Міфи та легенди українців», «Книга Бестій» тощо);
- казки («Біблійні казки», «Зачароване місце: українська літературна  казка», «Срібна книга казок: антологія української літературної казки  XIX століття» тощо);
- краєзнавство («Кнайпи Львова», [«Легенди Львова»](https://uk.wikipedia.org/wiki/Легенди_Львова) тощо);
- твори репресованих українських письменників («Розіп'ята муза»,  «Невідоме Розстріляне Відродження», «Соловецький етап. Антологія» тощо).

### Політична діяльність

2010 року Винничук балотувався під номером 3 в списку «Народної самооборони» до Львівської міської ради.

## Стиль

Юрій Винничук розпочав свою літературну діяльність у 80—х та відразу  влився в когорту письменників-нонконформістів, які протистояли  радянській владі на літературній ниві. Письменник творить у найрізноманітніших художніх жанрах (роман,  антиутопія, оповідання, п'єса, поезія тощо), а також пише публіцистику,  містифікації, бібліографічні і краєзнавчі книжки, займається художнім  перекладом. За словами Т. Кахановської та М. Назаренко: *«Винничук — взагалі фігура настільки багатогранна, що може вважатися „сам-собі-літоб'єднанням“»*.

У своїй розвідці літературознавець [Григорій Грабович](https://uk.wikipedia.org/wiki/Грабович_Григорій_Юлійович) відзначає Винничука як популяризатора Львова, а Я. Поліщук та І.  Бондарь-Герещенко вважають творчість письменника органічною частиною  постмодерної української літератури. У своїх творах Юрій Винничук дотримується авантюрного або детективного  сюжету та зазвичай додає елементи гротеску, бурлеску, фантасмагорії,  пародії, гумору, іронії, сарказму, стьобу, еротизму та містифікацій. Окрім того, письменниця [Роксолана Харчук](https://uk.wikipedia.org/wiki/Харчук_Роксана_Борисівна) називає Винничука *«батьком „чорного гумору“ в українській літературі»*, а [Павло Загребельний](https://uk.wikipedia.org/wiki/Загребельний_Павло_Архипович) — *[«Геростратом](https://uk.wikipedia.org/wiki/Герострат) української історії»*.

## Контроверсії

#### Звинувачення у плагіаті (2001)

У квітні 2016 року журналіст львівського онлайн-журналу «Варіанти» Олег Хавич у статті «Кава з плагіатом», звинуватив Винничука у тому, що деякі частини краєзнавчої книжки  «Таємниці львівської кави» (2001) запозичені з російськомовної книги  Миколи Пучерова «Все о кофе» (*Все про каву*), виданої 1987 року в київському академічному видавництві «[Наукова думка»](https://uk.wikipedia.org/wiki/Наукова_думка). Хавич звинуватив Винничука у тому, що цілі абзаци роману «Таємниці  львівської кави» нібито є перекладом з російської на українську мову з  книги Пучєрова. У 2018 році у відповідь на ці звинувачення Винничук зазначив, що у  книзі є запозичення лише кількох сторінок рецептів кави та інформації  про вирощення кави, що мандрують з книжки до книжки різних авторів, які в першому виданні були позначені зірочкою, бо не належали авторові. В 2019 вийшло нове видання, яке відтворює зауваги першого про те, що ці сторінки були надані Львівською кавовою фабрикою.

#### Політичні переслідування (2013)

У січні 2012 року набув розголосу опублікований наприкінці 2011 року Винничуком вірш [«Убий піда…са»](https://uk.wikipedia.org/wiki/Убий_підараса), через який один з тодішніх депутатів Верховної Ради України від комуністів, [Леонід Грач](https://uk.wikipedia.org/wiki/Грач_Леонід_Іванович), звинуватив Винничука у поширенні порнографічного змісту та заклику до повалення чинного ладу в Україні. Згодом, через публікацію цього вірша, Грач подав на Винничука заяву до  прокуратури, що багато оглядачів сприйняли як політичне переслідування  тодішнім режимом.

#### Звинувачення російських класиків у вторинності (2018)

Після публікації голови [Українського інституту національної пам'яті](https://uk.wikipedia.org/wiki/Український_інститут_національної_пам'яті) [Володимира В'ятровича](https://uk.wikipedia.org/wiki/В'ятрович_Володимир_Михайлович) 25 січня 2018 року у Facebook щодо підступності [«русского міра»](https://uk.wikipedia.org/wiki/Російський_світ_(геополітика)), який вміє вербувати людей не лише силою примусу, тобто [жорсткою силою](https://uk.wikipedia.org/wiki/Жорстка_сила), але й [м'якою силою](https://uk.wikipedia.org/wiki/М'яка_сила), заманюючи їх «симпатичним, вишуканим та респектабельним» російським  культурним продуктом, як от книгами, піснями, чи фільмами, певна  кількість [проросійськи](https://uk.wikipedia.org/wiki/Русофільство) налаштованих користувачів в українському сегменті Facebook висловили  своє незадоволення тезами В'ятровича. Водночас, значна кількість  українських інтелектуалів та публічних осіб висловили свою підтримку  позиції В'ятровича щодо підступності руского міра. Серед тих, хто підтримав позицію директора УІНП був і Винничук, який  наприкінці січня 2018 року написав статтю-відповідь обвинувачам  В'ятровича в інтернет-газеті [«Збруч»](https://uk.wikipedia.org/wiki/Збруч_(газета)).

Розмірковуючи у своїй статті про залюбування-одержимість багатьох українців російською культурою, зокрема літературою, Винничук  підкреслив вторинність російської культурної продукції й зокрема  літератури, якщо той культурний продукт сприймати у контексті світової  культури. Зокрема, як приклад вторинності російської літератури Винничук навів приклади плагіату таких відомих російських літераторів як [Олександр Пушкін](https://uk.wikipedia.org/wiki/Пушкін_Олександр_Сергійович) чи [Михайло Булгаков](https://uk.wikipedia.org/wiki/Булгаков_Михайло_Опанасович). Винничук підкреслив, що

> *«чимало класичних віршів Пушкіна, в тому числі „Лист Тетяни“, — це переспіви з французької»* та що *«[він] ніколи Булгаковим не захоплювався з тієї простої причини, що мав значно ширші читацькі обрії, ніж ті, хто читали тільки українською та  російською. Людина, начитана у світовій літературі, легко побачить всю  вторинність роману „Майстер і Маргарита“»*.

#### Юрій Винничук і Список 47 (2018)

Після [інсценування вбивства Аркадія Бабченка](https://uk.wikipedia.org/wiki/Інсценування_вбивства_Аркадія_Бабченка) у мережі з'явився так званий Список 47, який перелічує людей, яким  начебто загрожує смерть від рук кілера. Серед цих людей фігурувало й  ім'я Юрія Винничука. Письменник прокоментував цю подію такими словами:

> *«Мова не йде про те, щоб знищити всіх 47 людей, які є в цьому списку. Думаю,  просто накидали імена, загибель яких викликала б якийсь резонанс.  Очевидно, що всіх 47 осіб знищувати не збиралися. Йшлося про кількох  людей. Можна собі уявити, якби замочили трьох-чотирьох, який би кіпіш  піднявся. Усі почали б говорити, що держава нічого не контролює,  почалася б абсолютна паніка»*.

## Особисте життя

Живе в містечку [Винники](https://uk.wikipedia.org/wiki/Винники). Одружений з більш як на двадцять років молодшою жінкою Мирославою (1976 р.н.). Виховує сина Олеся-Лук'яна (2004 р.н.).

## Екранізації

2004 року з'явилась короткометражна стрічка, знята за мотивами оповідання «Граната на двох» — *[«Трагічне кохання до зрадливої Нуськи»](https://uk.wikipedia.org/wiki/Трагічне_кохання_до_зрадливої_Нуськи)*. 2007 року знято двосерійний телефільм «*[Діви ночі](https://uk.wikipedia.org/wiki/Діви_ночі_(фільм))*» за однойменною повістю Винничука. За однойменними казками письменника  знято короткометражні анімаційні короткометражні фільми: «*[Історія одного Поросятка](https://uk.wikipedia.org/wiki/Історія_одного_Поросятка_(фільм,_1994))*» (1994), «*[Як метелик вивчав життя](https://uk.wikipedia.org/wiki/Як_метелик_вивчав_життя_(фільм,_1997))*» (1997) та *[«Лежень»](https://uk.wikipedia.org/wiki/Лежень_(фільм,_2013))* (2013).

У 2020 році від режисера [Тараса Ткаченка](https://uk.wikipedia.org/wiki/Ткаченко_Тарас_Анатолійович) у прокат має вийти повнометражний художній фільм *[«Діви ночі»](https://uk.wikipedia.org/w/index.php?title=Діви_ночі_(фільм,_2020)&action=edit&redlink=1)* за однойменною повістю Винничука.

## Нагороди

Титул «Галицький лицар» за щотижневі статті *Юзя Обсерватора* в газеті [«Post-Поступ»](https://uk.wikipedia.org/wiki/Post-Поступ) ([1999](https://uk.wikipedia.org/wiki/1999)).

Премія [«Книга року Бі-Бі-Сі»](https://uk.wikipedia.org/wiki/Книга_року_Бі-Бі-Сі) за романи [«Весняні ігри в осінніх садах»](https://uk.wikipedia.org/w/index.php?title=Весняні_ігри_в_осінніх_садах&action=edit&redlink=1) та [«Танґо смерті»](https://uk.wikipedia.org/wiki/Танґо_смерті_(роман)) ([2005](https://uk.wikipedia.org/wiki/2005), [2012](https://uk.wikipedia.org/wiki/2012))

Премія [«Золотий письменник України»](https://uk.wikipedia.org/wiki/Золоті_письменники_України) ([2012](https://uk.wikipedia.org/wiki/2012)).

Відзнака клубу галицької кухні «Посол галицької кухні» за визначний внесок у популяризацію галицької кулінарії (2013).

Відзнака читацьких симпатій польської літературної нагороди [Angelus](https://uk.wikipedia.org/wiki/Літературна_нагорода_Центральної_Європи_«Ангелус») за польськомовний переклад роману [«Танго смерті»](https://uk.wikipedia.org/wiki/Танго_смерті_(роман)) (2019).
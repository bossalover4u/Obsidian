## Поезія Майка Йогансена

### ОСЬ ІДУ ПО РЕЙЦІ...

Ось  іду  по  рейці  і  хитаюсь,
Чи  дійду  до  краю,  чи  впаду,
Ліс  ліворуч,  мов  зелений  заєць,
Задивився  на  мою  ходу.

Десь  далеко  одинокий  коник
Пісню  травам  і  лісам  згадав:
Наче  гасне  дерев'яний  дзвоник,
Наче  спить  і  падає  вода.

Скільки  днів  любилося  з  ночами,
Розтавало  вранці  у  вікні,
Скільки  птиць  летіло  над  полями,
Не  верталося  до  мене  уві  сні.

Я  іду  по  рейці  і  хитаюсь,
Чи  дійду  до  віку,  чи  впаду.
Ліс  спинивсь.  Ліс,  мов  зелений  заєць,
Задивився  на  мою  ходу.

ЧЕРВОНИЙ ШЛЯХ. 1926, ч. 7-8, с. 63.

***

### МЕТЕМФІСИС

А  нас,  тих,  що  знали  зарані  пісню,
Заспівають  у  трави,  квіти  й  коріння,
Вітерець  хвильовий  пролетить  і  свисне,
Тичину  блакитний  еллан  оповине.

Закиває  лісними  очима  Сосюра,
І  знайдеться  десь  перекручений  корінь,
Такий  незграбний,  такий  чудернацький  і  бурий,
Що  для  нього  назвищ  не  стане  тих,

Ще  раз  полізуть  в  історію
І  наречуть  йому  химерне  наймення:
Література.

1925. Яр Славутич. РОЗСТРІЛЯНА МУЗА. Детройт, 1955, с. 59.

***

### ПОЕЗІЯ

Ми  родили  з  тобою  стільки  слів,
Що  ними  можна  місяць  заселити.
Ми  виснували  стільки,  стільки  синіх  снів,
На  всіх  планетах  наші  грають  діти.

Ми  всі  з  тобою  обпливли  моря,
Усі  затоки  в  тихоокеані.
Шакалом  місяць  з  хмари  визирав,
Над  головами  марили  ліани.

То  ж  ми  робили  в  рижових  полях,
Нас  нагаями  били  білі  люди.
Всі  рани  світу  -  на  твоїх  руках,
Весь  біль  і  гнів  -  в  моїх  широких  грудях.

То  ж  ми  збудуємо  останні  барикади,
Це  ж  ти  останнього  застрелиш  короля.
По  всій  землі  великі  встануть  ради
І  ти  умреш,  подруженько  моя.

ЛІТЕРАТУРНИЙ ЯРМАРОК. 1929, ч. 9, с. 136.

***

### ЯСЕНЬ

І  співай  тепер,  що  не  ця
Була  остання  сторінка.
Я  тебе  прочитав  до  кінця,
І  зосталась  одна  картинка:

"Ти  мов  тонесенька  ясень
Зросла  в  голубе  озеро".
Ах,  засміялась  ясна,
І  стала  на  порозі.

Не  сховаєш  тепер  лиця,
Крізь  пальці  горить  і  рдиться.
Я  тебе  прочитав  до  кінця
І  до  себе  несу  на  полицю.

ОБІРВАНІ СТРУНИ... Нью-Йорк, 1955, с. 217.

#Цитати #Поезія 


